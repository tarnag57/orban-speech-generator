Kedves Netanjahu Barátom!

Köszönjük szépen a látogatást, amit a tavalyi évben tettél nálunk Budapesten, hálásak vagyunk, hogy a feleségeddel együtt érkeztél hozzánk. Köszönjük, hogy nemcsak fél napot, hanem több napot is Budapestre szántál. Ezzel megtiszteltél bennünket, és ez megerősítette a magyar nép baráti érzelmeit Izrael iránt. Köszönöm, hogy ma viszonozhatom ezt a látogatást. A magyar egy romantikus nép, a szimbólumokat szereti. Van jelentősége a számunkra annak, hogy Izrael Állam alapításának hetvenedik évfordulóján van az első hivatalos magyar miniszterelnöki látogatásom itt. Ha megengedi, a személyes kapcsolatunkról is mondanék valamit. Úgy érzem, hogy a kiemelkedően jó izraeli–magyar kapcsolatok részben a mi együttműködésünknek köszönhetőek, és ezt én úgy magyarázom, hogy mind a két ország élén egy-egy patrióta miniszterelnök áll, és a kapcsolatunkban annak a bizonyítékát látom, hogy egy zsidó hazafi és egy magyar hazafi könnyen szót tud egymással érteni. Jövőre harminc éve az újrafelvétele a diplomáciai kapcsolatoknak, ezt meg fogjuk ünnepelni, és szeretnénk, ha itt is megünnepelhetnénk. Szeretném a nyilvánosságnak elmondani, hogy Izrael Állam miniszterelnökével a XXI. század néhány fontos kérdését azonos módon nézzük, és azonos módon is látjuk. Ilyen a biztonság, a terrorizmus kérdése, a határvédelem és a modernkori antiszemitizmus. Egyetértés van közöttünk abban, hogy a biztonság a legfontosabb kérdés, és minden nemzetnek joga van a saját biztonságához, és nekünk pedig az a kötelességünk, hogy a polgárainknak megadjuk a biztonságot. Miniszterelnök úr, a kontinens, ahol mi élünk, Európa, ma szenved a migrációtól és a terrorizmustól. A terroristák a migrációval juttatják be az embereiket Nyugat-Európába. Ezekkel a jelenségekkel szemben föl kell lépnünk. Azt is el kell mondanom őszintén, Miniszterelnök úr, hogy a modern kori antiszemitizmusnak erőteljes formái jelentek meg Európában, és ma olyan időket élünk, amikor Nyugat-Európában nő az antiszemitizmus, Közép-Európában pedig csökken. Készen állunk az együttműködésre Önökkel az antiszemitizmus visszaszorítására. Az Izrael Állam-ellenességet is az antiszemitizmus egyik formájának tekintjük. Biztosítani szeretném a miniszterelnök urat, hogy Magyarországon zéró tolerancia van az antiszemitizmussal szemben. A zsidó származású polgárok Magyarországon a kormány védelme alatt állnak, és büszkék vagyunk arra, hogy Budapesten, Magyarországon egy zsidóságát nyíltan vállaló ember is biztonságban érezheti magát. Ön is tudja, hogy rengeteg dolgot tettünk a budapesti és a magyar zsidóság kulturális újraépítkezése érdekében. Ezeket most nem sorolom föl. Temetőket hozunk rendbe, zsinagógákat újítunk föl, oktatást támogatunk. A nemzetközi diplomáciai föllépésünkről is szeretnék mondani néhány szót. Szeretném világossá tenni, hogy mindig föl fogunk lépni annak érdekében, hogy a nemzetközi szervezetek Izraellel szemben fair, kiegyensúlyozott és elfogulatlan döntéseket hozzanak, ezért készen állunk arra, hogy a nemzetközi fórumon is továbbra is szorosan együttműködjünk Izraellel. A gazdaságról csak megismétlem, amit Ön mondott, aláhúzom annak az erejét: kétszáz izraeli cég működik Magyarországon, ötezer embernek adnak munkát, és a modern technológiákban dolgoznak, ami egy új perspektíva a két állam együttműködése számára. Két kérésem van a miniszterelnök úrhoz. Szeretnénk jövőre egy kulturális évadot rendezni itt Izraelben. Kellő szerénységgel mondom, hogy van mit megmutatnunk. Kérem a miniszterelnök urat, hogy támogasson bennünket ebben. És szeretnénk létrehozni egy, a magyar nyelvű közösség múzeumát itt Izraelben. Ennek Cfátban megvan a kezdeménye, de Herzlijába szeretnénk átvinni, mert mi is úgy gondoljuk, hogy a történet Budapesten kezdődött. Nem pénzt kérünk, csak jóindulatot és támogatást. Még egyszer: hálás vagyok, hogy itt lehetünk, és ezt Magyarország népe egy megtiszteltetésnek tekinti.

Ha akarom, akkor a pohár félig üres, ha akarom, félig tele van. Itt voltam egy évvel ezelőtt is a NATO-csúcson. Az egy röpcsúcs volt, nem egy kétnapos, jól előkészített ülés, mint a mostani. Akkor jött először ide el hozzánk és közénk az új amerikai elnök. Na, annak a csúcsnak a hangulata érdes volt, mondhatnám pokrócszerű. Ahhoz képest, hogy hogy álltunk egy évvel ezelőtt, most a társaságunk, tehát a NATO állam- és kormányfőinek társasága, a vezetőknek a klubja az összecsiszolódás jeleit mutatja. Én úgy érzékeltem, hogy az egy évvel ezelőttihez képest a mostani konfliktusok kisebbek voltak, vagyis a különbségek csökkentek, az egyetértés pedig nőtt. Tehát a mostani csúcsot a NATO egységének irányába tett fontos lépésnek látom. Összecsiszolódnak a NATO két pillérét adó országok vezetői, észak-amerikaiak az egyik oldalról és mi, európaiak a másik oldalról. Fontos döntéseket hoztunk valóban, ezek az egységet mutatják, és maradtak fönn véleménykülönbségek. Itt leginkább arról van szó, hogy az amerikaiak jól átgondolt érvekkel és erőteljesen érvelnek amellett, hogy mindenki emelje föl a katonai kiadásait, költsön többet fegyverekre, hadseregre, biztonságra. Ebben van jogos igény, hiszen a legfontosabb dolog a világban ma a biztonság, a legnagyobb veszély pedig éppen a biztonság elvesztése. Magyarország a világ egyik legbiztonságosabb országa, ezért nekünk különösen is figyelnünk kell arra, hogy amit már végre megteremtettünk magunknak, azt ne veszítsük el. Úgyhogy mi támogatjuk az amerikai elnöknek azt az igényét, hogy ésszerűbb, a mostaninál ésszerűbb, tehát magasabb összeggel támogassák a hadseregeket és a biztonságot az európai országok is. Ezzel nem minden európai ország ért egyet. Mit csinál ilyenkor egy amerikai? Azt mondja jó, akkor ne 2 százalékot költsetek, hanem 4-et. Most abban a szakaszban vagyunk, amikor még a kettőt sem értük el, tehát a nemzeti össztermékünk 2 százalékát sem fordítja mindenki biztonságra, de az amerikai már 4-ről beszél. Ilyen típusú konfliktusok voltak, de nem volt vita az irányban, a szándékban, a stratégiában.

Keleti és déli veszélyekről beszélünk, de tudnunk kell, hogy a két veszély természetrajza jelentősen különbözik egymástól. A keletit úgy hívjuk, hogy Oroszország, a délit pedig úgy hívjuk, hogy terrorizmus. Ez két különböző fajta fenyegetés, két különböző kockázat, két különböző veszély a biztonságunkra. Ami a délit illeti, Törökország egy kulcsország. Stabil Törökország nélkül nem tudjuk megvédeni délről a terrorizmussal és a menekültekkel, migránsokkal szemben sem a kontinenst, ehhez nekünk egy erős Törökország kell. Ezért Magyarország üdvözli, hogy Törökországnak sikerült egy olyan alkotmányos reformot végrehajtani, amely minden korábbinál stabilabbá teheti Törökországot. Ez jó hír. Másfelől a háborús gócokat, amelyek nem az egyedüli, de fontos kiváltó okai a migránsválságnak, ezeknek a háborús konfliktusoknak a rendezése, konszolidálása, az újraépítkezések megkezdése a másik fontos feladat, mert a béke nemcsak úgy kerül veszélybe, hogy háború jön létre, hanem úgy, hogy a békés életnek a föltételei tűnnek el. Vagyis élhetetlenné válik az emberi élet, és akkor a migránsok fölkerekednek, és máshol keresnek maguknak országot, mondjuk, éppen a miénket akarják belakni. Ezt részben határvédelemmel kell megakadályoznunk, részben pedig azzal, hogy emberhez méltó élet föltételeinek megteremtésében működünk közre. Nem teremtjük meg helyettük, mert ami ingyen van, az semmit se ér, hanem velük együtt közösen konszolidáljuk ezeket a térségeket, és így a migráció kiváltó okait sikerül csökkenteni.

Grúzia NATO-hoz való közeledésével semmilyen gondunk nincs, mi azzal mélyen egyetértünk, mint ahogy egyébként a macedónokkal való tárgyalások megkezdésének is mindig hívei voltunk, itt is volt a macedón miniszterelnök tegnap. Az ukránokkal van egy vita. Ez nem Magyarország és Ukrajna vitája, vagy ha úgy tetszik, ez csak a vita formája. A vita lényege nem ez, bár nekünk, magyaroknak a magyarok a legfontosabbak. A NATO nézőpontjából a vita lényege az, hogyha valaki aláír egy szerződést, mint ahogy az ukránok tették, és abban megígérik, hogy a kisebbségvédelem szempontjából a már elért szabályozási szintből nem lépnek vissza, vagyis nem lesz rosszabb a kisebbségeknek, mint korábban volt, ha egy ilyen ígéretet tesz, és egy ilyen szerződést aláír, mint az ukránok ezt aláírták, akkor azt be kell tartani. Ez nem magyar kérdés, ez a NATO-nak a szavahihetősége és a komolyan vehetősége, a NATO belső integritásának a kérdése. Az, hogy pont a mi hátunkon csattan az ostor, ezen nem vagyunk meglepődve, mert olyan helyén élünk a világnak, ahol ilyesmi előfordul. Itt most a NATO integritásának és a magyar kisebbség érdekének a védelme összekapcsolódik. És ezért nekem meg is kell szólalnom, és erősen is kell majd beszélnem a mai nap során.

Magyarország híve egy európai közös hadsereg fölállításának, és nem a távoli jövőben, hanem minél hamarabb. Ez persze egy bonyolult katonai vezénylési technikai kérdéskört is jelent, ahol válaszokat kell találnunk arra, hogy hogyan lehet közösen irányítani valamit, amit klasszikusan minél inkább centrálisan irányítanak, annál jobban működik; a hadsereg ilyen. Tehát nem kis feladatot kell megoldani, a közös hadsereg irányításának problémája egy komoly szakmai feladat. Nekünk nem újdonság, mert az Osztrák–Magyar Monarchiában mi már voltunk közös hadsereg része, és akkor is megvolt a mechanizmusa annak, hogy hogyan kell irányítani egy közös hadsereget, hogyan kell vezényelni. Nekünk van tudásunk, amit be tudunk itt adni a közösbe. Ezért mi támogatjuk egy közös európai hadsereg létrehozását, mert ha valaki nem ura a saját biztonságának, nem képes azt saját erőből megteremteni, akkor az élet más területén is kiszolgáltatottá válhat. Ezért Európának, egy igazi, független Európának az az érdeke, hogy legyen saját hadereje. Ezért is fontos egyébként, hogy minden európai állam, a németek is igyekezzenek minél nagyobb összeget költeni egy közös hadsereg fölállítására. Az, hogy ez összeütközést jelent-e a NATO-val, az pedig szándék és intelligencia kérdése, hiszen szövetségesei vagyunk az észak-amerikaiaknak. Ha ők ezt nem tekintik velük szembeni lépésnek – én nem tekinteném az ő helyükben –, mint ahogy mi is úgy vagyunk, hogyha létrejön a közös európai hadsereg, ettől még az amerikaiakkal való együttműködés stratégiai jelentősége megmarad. Tehát ha van kellő intelligencia, akkor egy két pilléren nyugvó biztonsági rendszer működtethető.

Mindig is a Duna menti futballkultúra része volt Magyarország, ezért a horvátok sikere persze a horvátoké, de egy kicsit úgy érezzük, hogy abban mi is benne vagyunk, hiszen ez a régió dicsősége is, még hogyha a horvát zászlót is kell most a magasba emelni. És én teljes szívvel szurkolok nemcsak azért, mert a horvátok a barátaink, és a szomszédaink, hanem mert azt a futball kultúrát képviselik, amihez mi is tartozunk, még ha ma nem is érjük el, sőt meg sem közelítjük azt a szintet, amire a horvátok képesek. De azért ez mégiscsak a mi kutyánk kölyke.

Én is tisztelettel köszöntöm Önöket. Jó napot kívánok!

Intenzív megbeszélésen vagyunk túl, amelynek a hangvétele baráti volt. Köszönjük szépen Németországnak azt az együttműködést és barátságot, amit az elmúlt évtizedek során tapasztalhattunk, és amely most is töretlen. Harminc év nagy idő. Mi is örülünk, hogy volt egy pillanat, amikor a magyarok és a németek egész Európa érdekében egy fontos és jó dolog érdekében szövetséget kötöttek, és megszüntettük Európa megosztottságát, és megindítottuk a kontinens újraegyesítését. Örülünk, ha ezt fölidéző közös rendezvényeink lesznek.

Ami a gazdaságot illeti, itt, Németországban is nyilván tudják, hogy mi egy munkaalapú gazdaságot építünk, aminek a célja a teljes foglalkoztatás elérése, és ehhez a német–magyar gazdasági együttműködés sokat tesz hozzá. Fantasztikusak a két ország közötti beruházási és kereskedelmi számok. Azt a kérdést tettük föl ma, hogy mit tudunk tenni annak érdekében, hogy ez folytatódjon, és úgy látjuk, hogy az innováció és a technológia területén kell szorosabb együttműködést kialakítanunk. Meg is állapodtunk arról, hogy mind a két országban létrejön egy kis munkacsoport, amely együttműködik, az innováció és technológia területén javaslatokat tesz majd le. Érintettük a védelmi dimenziót. Magyarország elsők között javasolta a közös európai hadsereget és az európai védelmi politika kialakítását. Most is elkötelezettek vagyunk ennek irányában. És mi európai védelmi ipart szeretnénk látni, és a magyar hadsereg korszerűsítését ezen az európai alapon képzeljük el, és itt is szeretnénk együttműködni Németországgal, amit a kancellár asszonytól kifejezetten kértem is. Van egy fejlesztési együttműködés Közel-Keleten és Észak-Afrikában, bajban lévő közösségeket segítünk meg közösen. Ennek az együttműködésnek a folytatását is elhatároztuk.

Tájékoztattam a kancellár asszonyt, hogy egyetlen olyan ország van a nem német nyelvű világban, ahol ha egy gyerek megszületik, akkor az óvodától az egyetemig német nyelven tanulhat, s ez az ország Magyarország. Van négyszáz általános- és középiskolánk, amely nemzetiségi oktatást nyújt, és van kétszáztizenöt óvodánk, és német nyelvterületen kívül az egyetlen német nyelvű egyetem Budapesten működik. Úgyhogy mi nagyra értékeljük a Magyarországon élő német kisebbség hozzájárulását Magyarország sikereihez, és meg is adunk mindent nekik, amire szükségük van. Kértem, hogy használjuk ki azt a lehetőséget, hogy van egy német nyelvű egyetem Budapesten, és ennek nagyságrendileg léptéket váltva növeljük meg a súlyát és a tevékenységét. Erről is fogunk majd beszélni a jövőben.

És persze szó volt a migrációról. Arról tudok Önöknek beszámolni, hogy világossá vált az, amit eddig is tudtunk, hogy a kancellár asszony és én, Németország és Magyarország máshonnan nézzük a világot. Miután máshonnan nézzük a világot, másképpen is látjuk, de ennek ellenére szoros együttműködésre törekszünk. A véleménykülönbségek nem akadályozhatnak meg bennünket abban, hogy keressük az együttműködés lehetőségét, és én készen is állok, hogy együttműködjek ezen a területen is a kancellár asszonnyal. Biztosítottam a kancellár asszonyt arról, hogy a magyar déli határ védve van, onnan migránsok sem Magyarországra, sem Ausztriába, sem Németországba nem érkezhetnek, s azt a határt mi védve fogjuk tartani a jövőben is. Megköszöntem az együttműködést a kancellár asszonynak, amit az elmúlt európai uniós csúcson tapasztaltam és köszönjük szépen, hogy a Magyarország számára oly fontos két ügyben a migráció területén, a határvédelem első helyre helyezésében és a hot spotok Európán kívüli létrehozásában létre is jött egy összeurópai egyetértés, amely a kancellár asszony nélkül nem jöhetett volna létre. Ez régi törekvése volt Magyarországnak. Örülünk, hogy végre megvalósult.

Köszönöm szépen Kancellár asszonynak a mai tárgyalást.

Tisztelettel köszöntöm a Nemzeti Közszolgálati Egyetem Rendészettudományi Karának végzős hallgatóit és tanárait. Külön köszöntöm családtagjaikat, akik nevelték, tanították és támogatták Önöket tanulmányaik és felkészülésük alatt. Köszönjük nekik, hogy olyan fiatalokat neveltek, akik a mai napon esküvel kötelezték el magukat a haza szolgálatára.

Tisztelt Eskütevők!

Minden fiatal életének egyik csúcspontja az a nap, amikor végre azzá válik, ami lenni akart. Eléri azt, amire egész addigi életében készült, megkezdheti azt a hivatást, amit választott magának. Ma Önök még ennél is magasabbra jutottak. Nemcsak egy diplomát szereztek, amellyel munkába állhatnak, hanem esküt is tettek, és így szolgálatba léphettek. Az eskü mögé ember kell. Komoly ember, akiben egyszerre munkál az elszántság, a kitartás és a meggyőződés. Akinek erős a lelke, tiszta a feje, egészséges az önképe, és szilárd alapokon áll az élete. Csak ilyen embernek érdemes esküt tennie. Önök a mai napon becsületükre és lelkiismeretükre megfogadták, hogy hivatásukat a magyar nemzet javára gyakorolják, törvényeinket megtartják és másokkal is betartatják, megfogadták, hogy szolgálati kötelezettségeiket akár életük kockáztatásával is teljesítik, engedelmeskednek elöljáróiknak, és felelősséggel gondoskodnak alárendeltjeikről. Súlyos szavak. Ráadásul ezzel a fogadalmukkal jogrendszerünk és ezeréves államiságunk megőrzése iránt is elkötelezték magukat. Gratulálok Önöknek! Bizonyára azért választották ezt a nehéz és veszélyekkel járó hivatást túl a megélhetésen, mert szeretik Magyarországot, szeretik a hazájukat, a nemzetüket, a kultúránkat, és hisznek abban, hogy ezek olyan fontos dolgok, amelyeket közösen meg kell védenünk. És Önöknek igazuk van. A rend nemcsak a közösség számára nélkülözhetetlen, az egyes ember is csak a rend biztos és biztonságos talapzatán tudja megvalósítani a terveit, és megvédeni munkájának eredményeit.

Tisztelt Eskütevők!

Az a rend, amelyet Önök védelmeznek, a szabadságból született. Szabadságukkal élve a magyarok eldöntötték, milyen országot akarnak maguknak. Ennek az akaratnak a végrehajtói vagyunk mi mindannyian. A magyar szabadság kereteit megszabó törvényeket a Magyar Országgyűlés, vagyis mi, képviselők hozzuk, de Önökre hárul a feladat, hogy a jogszabályok be is legyenek tartva. Ugyanis a jog mellé kötelességnek is társulnia kell, a szabadság és a biztonság feltételezik egymást.

Tisztelt Hölgyeim és Uraim!

A mai napon 218 fiatal magyar tiszt tette le esküjét, és kezdi meg hivatásos szolgálatát. 170-en a rendőrségénél, 18-an a Nemzeti Adó- és Vámhivatalnál, 24-en az Országos Katasztrófavédelmi Főigazgatóság különböző szerveinél, 6-an pedig a büntetés-végrehajtási szervezetnél foglalják majd el szolgálati helyüket. Ez jó hír, így még fiatalosabb lesz a magyar rendőrség, és Önök már egy megfiatalodott rendőrség tisztjei lehetnek.

Tisztelt Hölgyeim és Uraim!

A magyar emberek ma azt várják a kormánytól és a rendőrségtől, hogy védjük meg az országot, a családokat, a közös értékeinket és eredményeinket is minden külső és belső veszélytől. Azt várják, hogy ne kelljen félniük sem nappal, sem éjszaka, sem vidéken, sem városban, sem közterületen, sem az otthonukban. Azt várják, hogy ne kelljen félteniük sem a saját maguk, sem szeretteik testi épségét, emberi méltóságát, sem saját javaikat, sem a közösség, az ország vagyonát. Azt várják, hogy a rendőrség a törvényes rend helyreállításában, a társadalmi szabályok érvényesítésében és a törvénytisztelő magatartás elismerésében példát is mutasson. A rendvédelemben dolgozóknak ezért feddhetetlennek és rendíthetetlennek kell lenniük.

Tisztelt Hölgyeim és Uraim!

A rendőri munka békeidőben is katonai erényeket követel. Ahogy írják: „A katona nem azért van, hogy szúrjon, hanem azért, hogy senki ne szúrhasson.” Olyan időket élünk Európában, amikor a rend, a béke, a biztonság már nem magától értetődő dolgok. Egyre komolyabb erőfeszítéseket kell tennünk, hogy fenntartsuk saját civilizációnk több ezer éves rendjét. Ilyenkor felértékelődik a rend és a béke és vele annak őreinek, védelmezőinek szerepe is. Mi, magyarok békében és biztonságban akarunk élni, ezért a jövőben is szükségünk lesz, sőt Európa mai helyzetét látva még az eddigieknél is nagyobb szükségünk lesz bátor, jól képzett, hazájukat és nemzetüket szerető egyenruhásokra.

Tisztelt Eskütevők!

Önök a mai naptól egy olyan testület tagjai lettek, amelyet az elhivatottság, a szolgálat és a magyar haza iránti elkötelezettség jellemez. Azt kívánom Önöknek, hogy híven esküjükhöz mutassanak jó példát mindenkinek emberségből, határozottságból és törvénytiszteletből is. Kívánok Önöknek sok erőt és jó egészséget! Isten éltesse mindannyiukat!

Mielőtt bármit mondanék, jó napot kívánok, tisztelt Hölgyeim és Uraim, tisztelt Miniszter úr, azon gondolkodom, hogy egyetértek-e azzal, amit Gulyás Gergő mondott bevezetőképpen, hogy a személyi változatlanság a megelégedettségnek a jele-e vagy az elégedetlenségé, és azóta sem tudom eldönteni, hogy vajon melyik. De mind a két állítás mellett tudok érveket fölhozni, hiszen egy általános intellektuális és szakmai mércét tekintve a jelenlévők tekintélyes része túlképzett a feladatához. Tehát négy év szolgálat után indokolt lenne, hogy a kormánytisztviselőnél és a hivatalvezetőnél egy magasabb beosztásban teljesítse a kötelességét akár az államigazgatásban, akár az üzleti, akár a tudományos életben. De mégis itt ragadtak ebben az állásban a hölgyek és urak, és föl kell tennünk azt a kérdést, hogy miért van ez így. És nem nagyon tudunk erre más választ adni, ezért is gratuláltam mindenkinek, aki elnyerte a kinevezését, mert befejezetlen munkák vannak előttünk. Azt nem tudom most már megmondani, hogy el lehetett volna-e végezni az elmúlt négy évben az összes munkát, de hogy nem tudtuk az összeset elvégezni, az bizonyos. Maradt bőven ebből a munkából erre a ciklusra is, ezért nagy reményeket fűzök ahhoz, hogy mindannyian vállalták a hivatal következő négy évre történő betöltését, mert az azt jelenti, hogy amit együtt kezdhettünk el, azt együtt is fogjuk befejezni, mert a magyar állam középszintű igazgatása még nincs abban az állapotban, hogy azzal elégedettek lehetnénk.

Tisztelt Hölgyeim és Uraim!

Az előbb Önök itt az ezeréves keresztény magyar állam képviseletére és a magyar emberek szolgálatára esküdtek fel. Ebben a tételmondatban benne is van minden, ami a közigazgatás célját meghatározza. Nevezetesen, hogy a magyar államnak és az azt igazgatóknak mindig úgy kell működniük, hogy az állam megtartson minket annak, amik vagyunk, ahogyan a választási kampányban is elmondtuk, hogy megőrizzük Magyarországot magyar országnak. Nem lesz más az Önök munkájának vezérfonala a következő években sem, ezért azt szeretném kérni Önöktől, hogy azzal a testtartással és azzal az önbizalommal végezzék a munkájukat, amelyben ott van, ami mögött ott áll egy ezeréves magyar állam, amelynek a létezését, történelmének folytatását kell az Önök munkájával garantálni, illetve szolgálni.

Tisztelt Hölgyeim és Uraim!

Röviden tekintsünk vissza arra, hogy 2010-ben honnan is indultunk, milyen célokat tűztünk ki magunk elé. 2010-ben, amikor megnyertük a választást, az volt a célunk, hogy újragondoljuk a magyar államnak a szerepét, és úgy határozzuk azt meg, ahogyan egy szuverén és erős ország állam igazgatásának ki kell néznie. Egy olyan államot akartunk, amely egyszerre teszi lehetővé, hogy megvédjük az ország szuverenitását, és belül pedig fönnmaradjon a szabadság rendje, és a magyar emberek egy szabad országban élhessenek. Mi kellett ehhez? Meg kellett újítani a teljes jogrendszerünket, meg kellett erősíteni az ország közbiztonságát, és át kellett alakítani a közigazgatásunkat. Aztán 2011. január 1-jétől létrehoztuk a fővárosi és megyei kormányhivatalokat. Aztán úgy döntöttünk hosszú viták után, hogy az állam legyen elérhető járási szinten is. Ezt a vitát lezártuk, és létrehoztuk a járási rendszert. 2013-ban állítottuk ezt vissza. Azt nem állítom, hogy ez tökéletes állapotban lenne, én is úgy érzem, hogy talán eljön majd valamikor az idő, amikor ehhez a kérdéshez ismét hozzányúlhatunk, hiszen megteremtettük a járási rendszert. Hogy ennek a mérete optimális-e, a járási hivatalok és központok száma optimális-e, e felől nem vagyok meggyőződve, nehéz munka az ilyesmi, de talán ez a négy év, ami előttünk áll alkalmas arra, hogy ennek a kérdésnek is nekifeszüljünk, és válaszokat találjunk. Aztán 2011 óta megnyitottunk 294 kormányablakot, mert azt gondoltuk, hogy az államnak elérhetőnek is kell lennie. Mindent egybevetve talán az az állítás nem túlzó, hogy ma a magyar állam legjobban működő szerve az a középszintű közigazgatás. És azt várjuk a Miniszterelnökséget vezető minisztertől, hogy a központi közigazgatás is méltóztasson fölzárkózni erre a színvonalra, hogy azt tudjuk mondani, hogy ez a különbség a következő években majd eltűnik. Persze erre válaszolhatja azt az éppen aktuális miniszter, hogy könnyű úgy jó közigazgatási teljesítményt nyújtani például középszinten, hogyha közben bevezetik az életpályarendszert is, és az emberek a fizetésükön is látják, hogy megbecsülik az ő munkájukat. Ez a központi közigazgatásban nem történt meg, a középszintűben megtörtént. Most a puding próbája is meg fog történni, mert ha megemeljük – mint ahogy tervezzük – a központi közigazgatásban dolgozók fizetését, és a szabályozást összhangba hozzuk a középszinttel, akkor majd kiderül, hogy ebből fakad-e a fölső szinten teljesítménynövekedés, és ha fakad, akkor örülni fogunk, ha nem, akkor pedig okosabbak leszünk egy tapasztalattal.

Tisztelt Hölgyeim és Uraim!

Önök közül 2011 óta tölti be a megbízatását összesen 6 kormányhivatal-vezető, nekik külön is gratulálok, és 2014 óta pedig 16 fő tölti be változatlanul ezt a hivatalt. És ez azt jelenti, hogy teljesen új kinevezésre most ezen alkalommal csak egy alkalommal kerül sor, akkor is csak azért, mert Kállai Mária immár a parlamentben foglal helyet, és a szolnokiak, a kunok meg a jászok megküzdöttek ezért a pozícióért, és végül is igazságos, a tehetség és az alkalmasság alapján álló döntés született, úgyhogy a közöttünk lévő új hivatalvezetőnek ezúton is gratulálok! Sok sikert kívánok, hogy sikerüljön pótolni Kállai Máriát, aki immáron honanyaként a törvényhozásban képviseli Szolnokot és környékét.

Tisztelt Hölgyeim és Uraim!

Végezetül csak annyit szeretnék mondani Önöknek, hogy a közigazgatásnak nincsen más létjogosultsága és más mértéke, mint az emberek és a haza szolgálata. Szeretném kérni Önöktől, hogy ez legyen az előttünk álló négy évben is az Önök legfontosabb dolga: szolgálják a magyar embereket. Ne akarják megoldani helyettük a problémáikat, ne akarják helyettük megoldani a gondokat, de ne is szaporítsák azokat, hanem segítsék őket az ügyes-bajos dolgaik gyors, fair és elfogulatlan intézésében. Annak reményében adtam át a megbízóleveleket, hogy az Önök vezetésével a magyar közigazgatási rendszer a hagyományaihoz méltó módon tudja majd szolgálni Magyarország nemzeti érdekeit. Még egyszer kívánok Önöknek sok munkát, jó egészséget! Régi harcostársakról van szó, ezért nyugodtan mondhatom, hogy egyszerre kívánok szakmai és politikai sikereket mindannyiuknak.

Köszönöm szépen a figyelmüket!

Jó kis elnökség volt ez. Azt gondolom, hogy szép eredményeket értünk el. Egy történelmi folyamatban kell látnunk a magyar elnökséget és a következő, szlovák elnökséget is. Ez a történelmi folyamat úgy néz ki, hogy Közép-Európa izmosodik, országai között az együttműködés egyre szorosabbá válik, a versenyképessége javul, és a gazdasági teljesítménye nő. Egyébként ebben a mezőnyben Szlovákia kiemelkedő szerepet játszik. Közben megvédjük magunkat a migrációval szemben, van egy erős kulturális identitásunk, amit nem vagyunk hajlandóak föladni, egy bizonyos homogenitás; sokszínűség, de azért homogenitás, miközben egyébként az unió számos más régiójában versenyképességi problémák vannak, nem tudják megvédeni a határaikat, migránsok jelentek meg milliószám, tehát sok gonddal küszködnek. Tehát most Európának különböző régiókkal kell az együttélést megteremtenie; a nyugatnak a kelettel, a délnek az északkal, és ebben egy speciális régió Közép-Európa, amelybe mindannyian – személyesen is, de az országaink is – sok-sokévnyi munkát fektettek, hogy ez a régió fölfele menjen és kiemelkedjen. Ezt tartom a legfontosabbnak, és ennek a munkának a folytatását vállalta a miniszterelnök úr is, akinek sok sikert kívánok ehhez.

Bevezetőképpen el kell mondanom azt, hogy egy kitűnő elnökség áll mögöttünk, amelyet a magyar miniszterelnök, Orbán úr vezetett. A V4-ek rendkívül jól szerepeltek, és jó volt hallani a hangjukat az európai színtéren, ki kell fejeznem ezért őszinte köszönetemet. Van mit tennünk, hogy rácsatlakozzunk erre a dinamikára és hatékonyságra. Szlovákia elnökségének fő mottója ezért az, hogy „dinamikus Visegrádot a dinamikus Európának.” Ez azt jelenti, hogy világosan kijelentjük: Európa részét képezzük, pozitív, Európa-párti témákat nyitunk meg, a másik oldalon azonban világosan ki szeretnénk mondani, hogy mit gondolnak azok az emberek, akik itt dolgoznak, itt élnek; hogyan fog kinézni Európa jövője. Mi nemcsak passzív befogadói vagyunk más tagországokból érkező, különböző javaslatoknak és utasításoknak. Magyarország és Szlovákia rendkívüli sikereket ért el, növekszik a gazdaság mindkét országban, alacsony a munkanélküliség, ez két nagyon sikeres ország. Jogunk van beszélni arról, hogy hogyan kellene kinéznie az Európai Uniónak, hogy biztosítva legyen a fejlődése nemcsak ennek a régiónak, hanem a többi országnak is. Erős Európáról beszélünk, biztonságos Európáról beszélünk, és intelligens megoldásokról beszélünk. Látjuk a lehetőségeket a fejlesztésre, a digitalizálásra, a modern technológiák alkalmazására, de ez nem megy anélkül, hogy biztonságos legyen a környezetünk, ahol biztonságban érezzük magunkat, a globális veszélyeket el tudjuk hárítani, hogy utána valódi fejlődés indulhasson meg.

A saját tapasztalataimról tudok beszélni. Én szeretek együtt dolgozni a szlovákokkal, jó partnerek. A magyarok egy kicsit túlbonyolítják a dolgokat, a szlovákok nem. Pragmatikusak, világosak, ha megállapodunk, betartják, nem keresnek mentséget, hanem az utat keresik, ahogy a dolgokat meg lehet valósítani, és én Fico miniszterelnök úrral és Pellegrini miniszterelnök úrral is kiválóan dolgoztam együtt. Én soha egy rossz szót a magyarokról tőlük nem hallottam. Mindig megkérdezték, hogy vannak Magyarországon a szlovákok, mindig kiálltak a magyarországi szlovák kisebbség mellett, kérdeztek az iskolákról, a templomaikról mindig érdeklődtek, tehát láttam, hogy nemzeti érzelmű emberekkel van dolgom, akiknek fontos a saját közösségük. Én szeretek nemzeti érzelmű emberekkel dolgozni, nekem jobb egy olyan szlovákkal együttműködni, akinek dobog a szíve a saját hazájáért, mert ő meg fog engem is érteni, hogy nekem miért fontos Magyarország, és nekünk miért fontosak azok a magyarok, akik Szlovákiában élnek. Tehát mindig könnyebben találtam szót és egyetértést olyan emberekkel, akiket hasonló érzések mozgattak, mint bennünket. Úgyhogy azt tudom mondani, hogy Szlovákiának egy nemzeti elkötelezettségű kormánya van, a szlovák népnek is van önbizalma, én úgy látom, hogy egyre inkább büszkék a sikereikre, keresik az együttműködést – határnyitás, hídépítés –, tehát sok eredményt értünk el. Szerintem nagyon sok munkahely jött létre Szlovákiában és Magyarországon is azért, mert mi jól működtünk együtt, a fizetések mindkét országban nőnek; ehhez az is kellett, hogy mi együttműködjünk, a közlekedés az emberek számára könnyebb, mert mi együttműködünk. Tehát ha az emberek egyszer fölteszik azt a kérdést, hogy mi szükség van egyáltalán a politikára meg politikusokra, akkor egy szlovák meg egy magyar tudja erre a választ. Azért, mert van munkahelyünk, nőnek a bérek, könnyebben közlekedünk, tehát én úgy érzem, hogy mindig, amikor együttműködtem a szlovák miniszterelnökökkel, akkor minden pillanatban éreztem, hogy mi az embereket szolgáljuk, az embereket képviseljük. Így volt a migráció ügyében is. Hálás vagyok Szlovákiának, hogy kiállt a migráció ügyében mellettünk, mert ők megértették, hogy ez nem egy ideológiai kérdés, ez egy gyakorlatias és fontos kérdés; kik tartózkodnak az ország területén, van-e közbiztonság, elhárítjuk-e a terrorizmust. De nagyon praktikusan megértették, hogy nekünk, magyaroknak is segítségre van szükségünk. Kiálltak mellettünk, sőt küldtek katonákat meg rendőröket, és segítették Magyarországot abban, hogy megvédhesse a határát, ezért Magyarország mindig hálás marad és hálás lesz Szlovákiának.

Én ezt egy bizalomépítési folyamatnak látom. Van egy történelem mögöttünk, ez nem egy könnyű történelem, de most nekünk az a feladatunk, hogy a két nép között a bizalmat újraépítsük. Az elmúlt években nagy munkát végeztünk, és Fico miniszterelnök úr és Pellegrini miniszterelnök úr ebben a bizalomépítésben nekem mindig nagyon jó partnerem volt. Mindig kértem, hogy törődjenek a Szlovákiában élő magyar kisebbséggel, kértem, hogyha mi támogatni akarjuk őket, akkor vitassuk meg, hogy milyen forma az, ami nekik is jó; az ott élő magyaroknak is jó, meg nekünk is, és mindig találtunk megoldásokat. Mi nem a szlovákok ellen vagy bárki ellen akarunk magyarok lenni. Magyarok vagyunk, ott élünk, ahol élünk, például Szlovákiában is, és mi az iskolákban, a vallásunkban, a szertartásainkban, a kultúránkban meg akarunk maradni magyaroknak, és azt kérjük, hogy ezt fogadják el, és ott pedig, ahol lehet, támogassák is.

A magyarok álláspontja az, hogy először mindenki végezze el otthon a saját házi feladatát. Tehát ha mindenki megvédené a határát, akkor nem lenne migrációs probléma. Mi szlovák, lengyel, cseh, osztrák segítséggel megvédtük Magyarország határát, nincs is migrációs probléma Magyarországon. Szlovákia megvédi a határait, neki sincs ilyen problémája. Nem lehet nem látni, ha ránézünk Európa térképére, hogy vannak országok, amelyek megvédték a határaikat, megtartották a kulturális identitásukat, nem keveredtek össze más kultúrákkal, nem épültek ki párhuzamos társadalmak, nincs terrormerénylet, a közbiztonságot meg tudták tartani. Míg Európa másik felében pedig összekeveredés van, nagyarányú idegen népesség érkezett, a bűncselekmények száma nő, terrorveszély van, és kétséges, hogy egyáltalán milyen kulturális identitása lesz majd Európa nyugati felének. Ezt a különbséget ma mindenki látja. Mi segíteni szeretnénk a nyugatiaknak, ha hagyják, de azt nem fogadjuk el, hogy azokat a hibákat, amiket ők elkövettek, most velünk is el akarják követtetni. Tehát örüljünk annak, hogy mi kimaradtunk a rossz döntésekből, ne akarják ránk kényszeríteni az ő rossz döntéseiknek a következményeit, ezért nem tudjuk elfogadni, hogy a szlovákok vagy a magyarok helyett valaki más mondja meg, hogy ki tartózkodhat Magyarország területén, hogy valaki Európából ideküld nekünk mindenfajta muszlim kisebbségeket, és azt mondja, hogy ennyi meg ennyi ezer embert neked be kell fogadnod, el kell szállásolnod. Hát akkor minek van szlovák meg magyar parlament, szlovák meg magyar kormány? Majd mi magunk eldöntjük, hogy mit akarunk, a szuverenitásunkat nem engedhetjük megsérteni, és ebben azt hiszem, hogy közös platformon vagyok az Önök miniszterelnökével.

Igen, ha pénzről beszélünk, először is a világ legjobb munkásai ebben a régióban dolgoznak. Szlovákiában is, Magyarországon is, de a cseheknél meg a lengyeleknél is, és ezek az emberek, a munkásaink rendkívül nagy értékeket állítanak elő. És ha nemcsak azt nézzük, hogy különböző regionális alapokból mennyi pénzt kapnak a közép-európai országok, hanem azt is nézzük, hogy a nyugati befektetők mennyi osztalékot visznek ki innen, amit a mi munkásaink állítanak elő, akkor azt kell mondanom, hogy nem tartozunk egymásnak köszönettel. Azt gondolom, hogy ez egy fair deal. Kapunk munkahelyet, dolgoznak a munkásaink, ők kapnak fizetést, a nyugatiak kapnak profitot, mi kapunk kiegyenlítési pénzt, ugye, alapokat. Tehát én azt gondolom, hogy a nyugatiak összességében keresnek rajtunk, és mi is keresünk rajtuk. Ez egy jó helyzet. Nem mondhatják azt a nyugatiak, hogy mi pénzt adunk nektek, és ezért követeljük ezt, ezt meg ezt. Nem mondhatják azt, hogy mi pénzt adunk nektek, és viselkedjetek így meg így. Ez nem fogadható el, ez megalázó lenne. Ezt nekünk vissza kell utasítanunk kellő önbizalommal, és ki kell mutatnunk, hogy nélkülünk, Lengyelország, Szlovákia, Csehország és Magyarország nélkül az unióban nem lenne gazdasági növekedés, tehát nekünk öntudatosan, szerényen, de öntudatosan kell beszélnünk a pénz kérdéséről. És mi nem vagyunk koldusok, mi nem azért mentünk az unióba, hogy kéregessünk, mi odatettük a munkaerőnket, a piacunkat, a legjobb munkásokat, jó helyeket hoztunk létre a gyáraknak. Ők keresnek itt, mi is keresünk, és ők is. Elvárjuk, hogy tisztelettel beszéljenek velünk, tisztelettel beszéljenek hozzánk, ne pedig úgy, mint aki ajándékokat ad Közép-Európának. Ez nem fogadható el.

Majd Peter kollégám is meg fogja látni, milyen ez, mert a kritikák egy részét nem Magyarország miatt kaptam, hanem azért, mert a V4-eket képviseltem. És én kiálltam a többi V4-es ország mellett is. Én ezt kérem a szlovákok miniszterelnökétől is, hogy álljunk ki egymás mellett és egymásért, mert valójában azért támadják Közép-Európát, mert sikeresek vagyunk. Azért azt se felejtsük el, hogy az unión belül is van egy verseny. És ha arról van szó, hogy egy beruházásért kell versenyezni, vagy egy üzem létrehozásáért kell versenyezni, vagy egy kívülről jövő, kínai, amerikai, dél-koreai befektetésért kell versenyezni, akkor mi, közép-európaiak versenytársai vagyunk azoknak, akik belül vannak, tehát a többi, nyugat-európai országnak. És az a helyzet, hogy ebben a versenyben mi jól állunk. Tehát sok olyan támadást is kapunk, ami nem arról szól, mint amit mondanak, hanem valójában arról szól, hogy vannak, akiknek sérti az érdekét Közép-Európa gyors fejlődése. A lengyeleket például nem azért piszkálják most, nem azért támadják, mert ők átalakították a bírósági reformot. A csudát! Őket azért támadják, mert Lengyelország egy nagy, erős és versenyképes gazdaság, és le akarják lassítani a riválisaik az ő fejlődésüket. Ilyenkor ki kell állnunk egymás mellett. Lengyelország mellett nemcsak becsületből állunk ki, hanem azért is, mert Közép-Európa mellett ki kell állnunk. Tehát mi egy versenyt akartunk ebben a régióban. Ott, ahol mi vagyunk a jobbak, ott mi vagyunk a jobbak, és ezt el kell tudnia fogadni a brüsszelieknek is. Ugye, a kritikák egy része sosem arról szól, mint amit mondanak, tudja, ez politika, hanem vannak mögötte másfajta okok, például az, hogy sikeresen és gyorsan fejlődünk. Személyesen pedig úgy vagyok vele, nézze, én 1988-ban vettem részt a Fidesz megalakításában, az elég régen volt, és amikor a Fideszt megalakítottuk, akkor mi 37-en voltunk, a kommunista pártnak meg volt 800 ezer tagja, aztán mégis én ülök most itt, a kommunista párt meg eltűnt. Úgyhogy az ellenszéltől nem kell megijedni.

Természetesen Szlovákia ügyeibe én nem akarok, nem is beszélhetek bele, de azért óvatosságot ajánlhatok Önöknek. Soros György nemcsak Magyarországon aktív, aktív Önöknél is. Egy nagyon veszélyes pénzügyi spekulánsról beszélünk, aki azzal keresett rendkívül sok pénzt, hogy tönkretette emberek millióit, egész országok valutáit támadta meg, és nagyon sok pénzt csinált, neki a pénz az istene. Ezt én értem. És ennek a pénznek egy részét arra használja, hogy számára kedvező politikai változásokat tudjon elérni olyan országokban, amiket kinézett magának. Ugye, ő egy magyar ember, tehetséges magyar emberről beszélünk, érthető, ha Magyarországot ebből a szempontból befolyásolni akarja, és el akarja vinni egy olyan irányba, amely kinyitja a kapuit a bevándorlók előtt. Ő egy olyan Európát és olyan Magyarországot képzel el, amelyben nagyon sok bevándorló van, ahol nagyon sok pénzt költenek ezekre a bevándorlókra, ő hajlandó ehhez hiteleket adni, ő üzletet lát a bevándorlásban, és szívesen finanszírozná. De ez nekünk, magyaroknak nem jó, mi nem pénzügyi spekulánsok vagyunk, mi olyan emberek vagyunk, akik a munkából élünk, és meg akarjuk őrizni az országot olyannak, amilyen. És Soros György rendkívül sok, sok száz, több ezer embert fizet, van, akit így, van, akit úgy, ezeket NGO-knak is hívják, alapítványi formában is, nagyon sok ember dolgozik Magyarországon azért, hogy az őáltala vallott irányba terelje és befolyásolja a magyarországi eseményeket. Ez a realitás. Én nem támadom őt, csak rögzítem, hogy ez a helyzet. Nem értünk egyet egymással. Hosszú ideig békésen megvoltunk Magyarországon belül, nem volt Soros-ügy. Soros-ügy akkor lett, amikor ő nemzetbiztonsági súlyú kérdésben, mint amilyen a migráció, aktívvá vált Magyarországon, és illegális bevándorlókat kezdett támogatni, hogy bejöhessenek Magyarországra, és ő maga gerjesztette ezt a migrációs hullámot. Ez már nem barátság kérdése, ez nemzetbiztonsági kérdés. Amit csinál, ellentétes a magyarok alapvető érdekével. Nekem az a dolgom, mint miniszterelnöknek, a kormánynak az a dolga, hogy megvédje a magyar embereket, ha kell, akkor Soros Györgytől is.

Két különböző dologról beszélünk. Van egy szabályunk, ezt még korábban fogadtuk el, ami arról szól, hogy ha egy NGO külföldről pénzt kap, akkor azt föl kell tüntetnie a kiadványain. Ez egy transzparenciaszabály, ez mindenkire vonatkozik, akkor is, hogyha az NGO menekültekkel foglalkozik, bevándorlókkal vagy éppen politikai kérdésekkel foglalkozik, ez egy egyszerű transzparenciaszabály. Ezt mindenkinek, ha külföldről kap pénzt, föl kell írnia a kiadványaira, hogy egy olyan szervezet vagyok, aki külföldről kap pénzt, hogy amikor egy magyar kapcsolatba kerül vele, akkor tudja, hogy kivel áll szemben. Ettől egy másik, teljesen különböző jogi szabályozás, amit most fogadtunk el, amely azokra az NGO-kra vonatkozik, akik támogatják az illegális bevándorlást Magyarországon. Ezt szigorúan büntetni fogjuk a jövőben.

Ma könnyű dolgom volt, mert az osztrák kancellárnak a napirendi pontjánál előkerült ez a kérdés, a határok lezárása, és ott az Önök miniszterelnöke vezette a V4-es hadoszlopot, aki világosan elmondta, hogy nem fogadható el olyan típusú határlezárás, amely teljesen fölöslegesen nehezíti például a szlovák emberek életét, amikor át akarnak menni Szlovákiából Ausztriába. Tehát értjük mi, hogy a migránsok miatt az osztrákok egy erősebb határvédelmet akarnak, de az legyen ésszerű, és semmiképpen ne okozzon fölösleges terhet például a szlovák vagy éppen a magyar embereknek. A miniszterelnök úr ezt ma nagyon világosan elmondta, és én őt teljes szívvel tudtam ebben támogatni, mert a határvédelemnek, a külső határvédelemnek épp az az értelme, hogy ne kelljen belül a határokat visszaállítani. De csak akkor tudjuk a belsőhatár-mentes mozgást megőrizni, ha kívülről megvédjük a határainkat. Mi megvédjük, Szlovákia megvédi. Akkor miért kell a mi irányunkban lezárni a határokat? Hiszen mi garantáljuk az osztrákok felé, hogy mi egyébként innen egyetlen migránst sem fogunk oda átengedni? Tehát lehet, hogy Ausztriának szüksége van határvédelemre, de kevésbé Szlovákia és kevésbé Magyarország felé, hiszen a veszély nem innen fenyegeti őket. Ezt a miniszterelnök úr ma világosan elmondta.

Én azt ajánlottam ma az osztrák kancellárnak, csatlakoztam a miniszterelnök úrhoz, az Önök miniszterelnökéhez, hogyha ez egy ilyen gond, akkor jöjjön le az osztrák hadsereg, a katonaság, a rendőrség, a határőrség a magyar–szerb déli határra. Tehát akkor ne a magyar–osztrák határon meg a szlovák–osztrák határon védjük meg Ausztriát, hanem védjük meg ott, ahol ténylegesen a beáramlás megtörténhet. Ha lejönnek oda, délre, akkor látni fogják, hogy ott ma senki sem jöhet be, és ha a saját szemükkel is látják, sőt részt vesznek a határellenőrzésben, akkor láthatják, hogy Magyarország meg Szlovákia felől nem kell visszaállítani a határvédelmet. Ezt ajánlottuk ma az osztrák kancellárnak, meglátjuk, hogy élnek-e vele.

Először is hadd mondjam azt, hogy szerintem a sport rendkívül fontos dolog. Én úgy látom, hogy a modern világban nagyon sok csábítás éri a gyerekeinket, ezek között vannak vonzó csábítások, de vannak veszélyesek is, és ha azt akarjuk, hogy fizikailag rendben legyenek, jó karakterek legyenek, legyen önbizalmuk, legyen tartásuk, akkor a sportra, mint segédeszközre szükségünk van. Sport nélkül ma nem tudjuk a gyerekeinket olyanfajta férfiakká nevelni, mint amilyenek mi voltunk egykor, vagy amilyenek talán még mindig vagyunk. Tehát én nagyon számítok a sportra, mint nevelési segédeszközre, ami igazi karaktert ad az embereknek. Úgyhogy Magyarország stratégiai ágazatnak tekinti a sportot, ugyanakkor a sport lényege a versengés, és vannak dolgok, ahol a szlovákok jobbak, mint mi, és mi örülünk annak, hogyha olyan sportágakban, ahol a szlovákok jobbak, mint mi, megengedik, hogy a mi csapataink ott vegyenek részt, mert ezzel a mi fejlődésünket elősegítik. De én a konkrét jégkorongügyön túl is híve vagyok annak, hogy próbáljunk közép-európai bajnokságokat szervezni, mert szerintem az a sportnak a vonzerejét, élményét megnövelhetné a szlovákok, a magyarok, a horvátok vagy éppen a csehek számára is. Tehát én általában is támogatom a regionális gondolkodást a sportban.

Soha korábban nem voltunk ilyen erősek. Ugye, a visegrádi négy ország közötti együttműködés – ráadásul akkor még csak hárman voltunk, mert az alapításkor még létezett egy bizonyos Csehszlovákia nevű állam, időközben abból két ország lett – azért jött létre, hogy segítsük egymást az európai uniós és NATO-tagság elérésében, tehát egy lobbicsoportként működtünk. Amikor felvettek bennünket az unióba, akkor azt gondoltuk, hogy ezzel a küldetésünk véget is ért, és akkor volt egy ilyen hullámvölgy a négy ország együttműködésében. Aztán rájöttünk, hogy az lehet, hogy felvettek bennünket, de ettől még vannak különleges sajátos érdekeink, szemléletmódunk, látásmódunk és megközelítésmódunk, aminek érvényt kellene szerezni az Európai Unióban, vagyis a történelem nem ért véget azzal, hogy bekerültünk az Európai Unióba. Ott harcolni kell az érdekeinkért, és akkor újra fölívelt az együttműködés. Rájöttünk arra, hogy együtt sokkal több mindent tudunk elérni, mint külön-külön, s azóta folyamatosan erősödik az együttműködés. Ez a története. Most a gazdasági háttere pedig az, hogy ez a négy ország összevetve Európa többi részével sokkal gyorsabban növekszik, gyorsabban fejlődik, gyorsabban talál magára, visszatalál a régi, világháború előtti fejlett közép-európai gazdasági színvonalhoz, és ezért, ha nem számolnának bele minket az európai növekedésbe, akkor szinte növekedés sem lenne. Tehát van egy öntudatunk, amely megerősödött, s abból épül, hogy mi vagyunk a lokomotívja az európai gazdaságnak.

Aztán bejött a migráció, és kiderült, hogy a mi megközelítésünk teljesen más, mint a nyugatiaké. A nyugatiak egy – ahogy a németek mondták – egy „Isten hozott” kultúrát alakítottak ki, azt gondolták, hogy egyetlen szempont van, jó embernek kell lenni, és ki a jó ember, aki beenged mindenkit, aki kopogtat az ajtaján. Aztán kiderült, hogy jó embernek lenni ennél kicsit bonyolultabb, mert felelősen jó embernek lenni, ahogy a közép-európaiak próbálják, mást jelent. A felelősen jó embernek lenni azt jelenti, hogy úgy nyújtunk segítséget másoknak, hogy közben nem tesszük tönkre saját magunkat, a saját országunkat, a saját kultúránkat, a saját közbiztonságunkat. Úgyhogy mi felelősebben viszonyultunk a migránsügyhöz, mint Európa jó néhány más országa, ez újra megerősítette az együttműködésünket, meg is támadtak ezért bennünket, minden támadás erősíti ugye egy közösségnek az összetartó erejét. Az idő pedig azt mutatta meg, hogy a mi megközelítésünk nem volt indokolatlan, sőt talán az volt az indokolt.

Az történik, hogy ma három nagy kérdés van asztalon, ha a migrációról beszélünk Európában. Az első kérdés az, hogy megvédjük-e a határokat. Bármilyen meglepő, itt két különböző álláspont van. Van, aki szerint nem kell megvédeni a határokat, mások szerint pedig meg kell. Egyesek szerint a határ egy csúnya és rossz dolog, mások szerint a határ olyan, mint a tojás héja, ha nincsen héja a tojásnak, akkor a tojást azt megsütik, és megeszik. A második kérdés, ami asztalon van, az pedig úgy hangzik, mit csináljunk azokkal, akik már beáramoltak. Erre az egyik fél azt mondja, hogy örüljünk nekik, a másik fél pedig azt mondja, hogy gyorsan vigyük őket haza, hiszen az a normális dolog, hogyha mindenki a saját hazájában élheti az életét, abban segítsünk nekik, hogy hazatérhessenek, és otthon, ahonnan eljöttek, emberhez méltó életet lehessen kialakítani. A harmadik kérdés pedig az – tehát a határvédelmen, és akik már bejöttek, azokkal mit kezdjünk, az a kérdés –, hogy kit engedjünk be a jövőben? Mi azt mondjuk, hogy mi nem engedünk be senkit. Mások pedig azt mondják, hogy de azért működtessünk egy rendszert, és valamilyen kiválasztás alapján azért a menekülteket – ha vannak ilyenek köztük – engedjük be. Ha be akarjuk őket engedni, az a kérdés, hogy hol válogassuk külön azokat, akik menekültek, és akik csak szociális okokból jönnek. Erre az egyik tábor, mi, közép-európaiak azt mondjuk, hogy a szétválogatásnak az unió területén kívül kell megtörténnie, a nyugatiak meg azt mondják, hogy megtörténhet az unión belül is. De ha már egyszer bejöttek, akkor onnantól kezdve nem tudjuk megakadályozni a mozgást, nem tudjuk megakadályozni, hogy szabadon mozogjanak azon országok felé, ahová el akarnak jutni, függetlenül, hogy Görögországban vagy Olaszországban léptek partra. Tehát ezek a nagy kérdések. A táborok pedig úgy állnak fel, hogy vagyunk mi, visegrádiak négyen most már Ausztriával és Olaszországgal kiegészülve, forr a világ bús tengere közben Németországban, és az északi államok is, akikre mi kevésbé figyelünk, a magyar radaron valahogy az északi országok kevésbé jelennek meg, ott is késhegyre menő viták zajlanak, Dániában, Svédországban, ahol egyébként választás is lesz szeptemberben.

Igen, várom őt, majd elmondja ezt nekünk. Én úgy látom, hogy zavar van az erőben. Az Európai Unió egy bonyolult, a magyar állampolgárok számára is nehezen, sőt az hagyján, de a magyar miniszterelnök számára is nehezen követhető bonyolult intézményrendszer. Van benne egy parlament, van benne egy tanács, az a miniszterelnököknek és a minisztereknek a testülete, és van benne egy bizottság, ahová pedig mindenki, minden tagállam delegál embereket, és döntési jogkörrel bíró testület. Ezeknek van egy egyensúlya, meg van mondva világosan, hogy kinek mi a dolga, és a zavar akkor áll be, ha valamelyik szereplő erre fittyet hány. Most az történik, hogy a bizottság hirtelen átértelmezte a saját szerepét, a bizottságnak az volt eddig a dolga, hogy az odadelegált tagállami biztosokkal egy testületet alkotva őrködjön azon, hogy az unión belüli szabályokat minden uniós tagállam betartsa. Tehát egy semleges, az alapszerződést, a jogokat védő testület volt, de kitalálták néhány évvel ezelőtt, hogy ők most politikai testület lesznek, egy politikai bizottság, és azóta piszkálják, nyomás alá helyezik, támadják Lengyelországot, megtámadják Magyarországot. Olyan jogköröket vonnak magukhoz, amik nem tartoznak hozzájuk. Most például azt találták ki, hogy bár a miniszterelnököket összehívni tanácskozásra kizárólag a tanács elnökének, Donald Tusknak a joga, most a bizottság hirtelen vasárnapra összehívott egy mini csúcsot. Ezek után jelentkezett be nálunk Donald Tusk, tehát van egy zavar az Európai Unió intézményrendszerén belül, megbomlott az alkotmányos rendje. Szerintem arról fogunk beszélni ma, hogy hogyan lehetne azt helyreállítani.

Miután szerintünk senkinek nincs joga összehívni ilyen megbeszélést, ha csak nem magán tanácskozmányként, de akkor meg az egy magánügy, de hivatalosan összehívni jegyzőkönyvezetten, dokumentumokat elfogadó módon a bizottságnak ehhez nincsen joga. Ezért mi egy ilyen justizmordban, egy ilyen jogsértésben nem kívánunk részt venni.

Ha megengedi, azt a személyes megjegyzést szeretném itt megtenni, hogy emlékeim szerint 1998-ban vagy 1999-ben voltam először uniós csúcson, mint egy tagjelölt tagállam miniszterelnöke, és akkor Jacques Chirac, Helmut Kohl, Tony Blair ültek az asztal körül. Az egy másik kávéház volt. Aztán 2010-ben, mikor ismét megválasztottak bennünket kormányzópártnak Magyarországon, akkor ismét én képviseltem Magyarországot. Én azt látom, hogy azóta a zavar folyamatosan nő. Tehát súlyos megrázkódtatásokat kellett elszenvednünk, jött a pénzügyi válság, arra nem nagyon tudtunk jó választ adni, aztán elhibázott politikát folytattunk a britekkel szemben, akik erre azt mondták, hogy na, jó, hát akkor csináljátok egyedül, és kiléptek az unióból. Aztán nem tudtuk megvédeni a kontinenst a beáramló migránsoktól, és van még egy harmadik ügy is, hogy a kelet–nyugat egyensúlyt megbontotta az unió azzal, hogy a bizottság – miután magát politikai testületté alakította át – a nagyok eszközévé vált, és számos döntést hozott a kisebb méretű közép-európai országok rovására, például a munkaerő szabad áramlása tekintetében és néhány adókérdésben. Most, ami a következő heti csúcsot illeti, úgy látom, hogy nem tudjuk elkerülni, hogy a központi kérdés a migráció legyen. Azért, mert eddig a migrációban volt egy visegrádi álláspont, és volt egy nyugat-európai álláspont. Most a nyugat-európai álláspontból két ország a közép-európaihoz csatlakozott – ez Ausztria és Olaszország –, és egy súlyos belső vita feszíti Németországot, és Németország történései súlyosan meghatározzák az Európai Unió egészén belül történő eseményeket. Tehát ezért a kulcskérdés ez lesz. Én szeretném, hogyha azok a kérdések kerülnének előtérbe, amikben egyetértünk, vagyis hogy a szétválogatása az Európába igyekvőknek történjen meg a kontinens területén kívül, valahol Afrikában, valahol a Földközi-tenger afrikai oldalán. Szeretném, hogyha megegyeznénk a határvédelemben, de itt is nagy viták vannak. Anélkül, hogy untatni szeretném Önt, például az a szándék, hogy nőjön a határvédelemre fordított összeg, az megvan, de azt nem oda akarják adni, mondjuk, a magyar rendőrségnek vagy a magyar hadseregnek vagy a magyar határvédelemnek, hanem oda akarják adni a Frontexnek, ami egy rendkívül csekély erővel rendelkező, összeurópai határvédelmi szervezet, és alapvetően inkább az NGO-k szemléletét, a „hogyan segítsük be baj nélkül a migránsokat Európába” megközelítést képviseli ahelyett, hogy valóban fizikai erővel védené a határt. Tehát amikor a migrációra akar költeni az unió, akkor is a bevándorlást segítő módon akar költeni, nem pedig úgy, hogy nemzetállamokat megerősítené pénzügyi eszközökkel, hogy jobban tudják védeni a határukat. Úgyhogy előttünk még számos tengeri kígyó hosszúságú vita húzódik.

Itt a magyar érdekekről annyit érdemes elmondani, hogy Magyarországnak arra a kérdésre kell válaszolnia, hogy a határvédelem szempontjából mi a jobb. Az-e a jó, hogyha az unió fizikai erővel is megvédeni alkalmas határa Szerbia és Magyarország között van? Minthogy ma ez a helyzet, ott áll a kerítés, ott vannak a katonáink, ott van a hadsereg, ott van a rendőrség, ott tudjuk fizikailag megállítani azokat, akik illegálisan be akarnak lépni Európába. Vagy az a magyar érdek, hogy ezt a határt minél inkább toljuk le délre? A történelem tanít, csak figyelni kell, Hunyadi mindig levitte délre, tehát ő azt mondta, hogy meg kell egyezni a tőlünk délre lévő országokkal, és közösen védjük a délről jövő veszéllyel szemben az északra fekvő területeket, köztük Magyarországot is. Én azt hiszem, hogy ez egy jó megközelítés magyar szempontból. Nekünk az az érdekünk, hogy Európa külső határa ne a szerb–magyar határon legyen, hanem Szerbia déli határánál, vagy még lejjebb, Macedónia déli határánál vagy éppen Albániánál. Innen kell nézni, innen kell figyelni a bosnyák eseményeket is, tehát nekünk segíteni kell a bosnyákokat abban, hogy meg tudják védeni a saját déli határaikat, mert minél messzebb van Magyarországtól a határvédelem, az annál nagyobb biztonságot jelent Magyarország számára.

Minden forrásban van, ugye, a néppárton belül is a migrációs vita eredményezett feszültségeket. Teljesen másképpen reagál erre az egész problémára egy liberális alapállású svéd kereszténydemokrata, mint egy konzervatív alapállású magyar kereszténydemokrata. Ezek a viták természetesek, az a kérdés, hogy lesz-e elég bölcsesség bennünk az Európai Néppárton belül, hogy a különbségek ellenére, amely egy pártszövetségben teljesen természetes, mégis együtt tudjunk maradni, és több közös célt tudjunk találni, mint problémát, amely elválaszt bennünket egymástól. Ez a jövő zenéje. Magyarország, személy szerint én magam is többször elmondtuk, hogy mi egy erős Európai Néppártban vagyunk érdekeltek. Tudomásul vesszük, hogy mi annak a jobboldalán helyezkedünk el, tehát vannak nálunk liberálisabbak ebben a szövetségben, kiállunk az értékeink mellett, szívesen tárgyalunk, feladni azokat nem akarjuk, és érdekeltek vagyunk a néppárt egyben tartásában. Ez a, mondjuk úgy, hogy a Fidesz – Magyar Polgári Szövetség álláspontja a néppárt ügyében. Most a meghívások dolgában pedig az az általános diplomáciai gyakorlat, hogy a meghívásokról a meghívó fél nyilatkozik. Tehát majd ha a németek nyilatkoznak erről, akkor én is szívesen csatlakozom ehhez, de a sorrend nem cserélhető fel. Ugyanez érvényes az Izraelben esedékes, hamarosan esedékes magyar miniszterelnöki látogatásra is.

Erre mi azt válaszoljuk, hogy hajrá, sok sikert kívánunk ehhez. Azok a szabályok, amelyeket a magyar parlament most megalkotott, alkotmánymódosítás és büntetőtörvénykönyv-módosítás, olyan döntések, amelyeket vállaltunk a választási kampányban, az emberek ezt akarták, megszavazták, a parlament is 80-90 százalékkal szavazta meg. Nagyon nehéz lesz bárkinek belekötnie egy olyan parlamenti döntésbe, ami 80-90 százalékos többséget élvezett egy nemzeti parlamentben. Milyen alapon, ki meri magának venni a bátorságot, hogy egy ország törvényhozásának 80-90 százalékos döntését azt kritizálja, vagy helytelennek minősítse? Ha a konkrét törvénymódosításokról beszélünk, akkor azt mondom Önnek, hogy ez egy szép munka. Ez egy szép, kifinomult jogi munka, amely nagyon bonyolult filozófiai mélységű kérdésekben is jó választ talál, kimondja Magyarország nemzeti szuverenitásának törhetetlenségét, megfogalmazza az ország nemzeti identitását, alkotmányos identitását, amit semmilyen külső erő nem sérthet meg. Itt nagyon sokat tanultunk a német alkotmánybíróság gyakorlatából, ahol szintén ez a helyzet, és egy finom jogi munkát végeztünk a büntető törvénykönyv esetében is, ahol egész egyszerűen világossá tettük, hogy az illegális migráció és annak támogatása bűncselekmény, következésképpen ebben a logikában kell meghozni azokat a döntéseket, amelyek visszatartják az illegális migrációt segíteni akaró szervezeteket attól, hogy bűncselekményeket kövessenek el. Valaha jogász vagy legalábbis jogvégzett ember voltam, vagyok, azt kell mondanom, hogy ez egy kifejezetten kifinomult és szép munka.

Nézze, én nem merészkednék idáig, tehát szerintem nincs azzal baj, hogyha bármilyen civil szervezet politikai befolyást kíván gyakorolni Magyarországon. Hát miért is ne akarna? Ha ezt szeretné, hogyha van véleménye, ha talál hasonszőrű embereket, akikkel összefoghat, akkor közösen elmondják a véleményüket. Még az is rendben van, hogy befolyásolni akarják a kormányt, ezzel sincsen semmi baj, vagy ha nem a kormányt, akkor valamelyik önkormányzatot, tehát a mindenkori döntéshozókat. Mi kétirányú szabályozást láttunk fontosnak. Az első, hogy azt mondtuk, rendben van, kedves NGO-k, a ti politikai szerepvállalásotokkal semmi baj nincsen, egy dolgot kérünk, hogy legyen a víz a pohárban tiszta. Tehát ha külföldről kaptok pénzt, akkor azt valljátok be, mert tudni akarjuk, hogy kik vagytok, ki pénzel benneteket, ki van a hátatok mögött. Ezt nem a döntéshozók akarják tudni, hanem a magyar állampolgár. Tehát ha külföldről pénzt kaptok, tüntessétek fel, ez egy transzparencia-, átláthatósági törvény, ezt már megalkottuk korábban, mindenki, aki külföldről pénzt kap, és ilyen civil szervezetben dolgozik, ezt fel kell tüntetnie, amikor kilép a nyilvánosság elé, hogy Ön is, én is tudhassuk, hogy kik állnak pénzügyileg egy-egy ilyen szervezet mögött. A másik szabály a migrációban való közreműködésükre vonatkozik. Ez már egy másik tészta, hiszen a migráció a mi felfogásunkban nemzetbiztonsági kérdés és nemzetbiztonsági kockázat. Na, itt nem fogadjuk el, hogy ők befolyásolni akarják a döntéshozókat, mert a magyar emberek megválasztották azokat a vezetőket és döntéshozókat, akik nemzetbiztonsági kérdésekben dönthetnek, és a döntésükért viselik a felelősséget. Ilyenek a parlamenti képviselők, ilyen a miniszterelnök, és ilyen a kormány. Itt befolyást nem akarunk engedni, mert ez nem egy szabad, demokratikus vita, hanem nemzetbiztonsági kérdés, ahol csak egyértelmű felelősségi viszonyoknak van helye. Nekem el kell majd számolnom, a magyar parlament képviselőinek majd el kell számolniuk a magyar választópolgárok felé, hogy a nemzet biztonsága ügyében milyen döntéseket hoztak, és miért. És itt nem akarjuk, hogy befolyásoljanak bennünket.

Arra az egyszerű felismerésre jutottunk, hogy az adókérdéseket az adótörvényben kell szabályozni, ezért.

Úgy érzem, hogy most fel vagyunk szerszámozva, tehát nem mondhatja a magyar kormány, én sem, a parlament sem azt, hogy a magyar emberek ne adtak volna a kezünkbe minden eszközt, ami ahhoz szükséges, hogy megvédjük az országot. Most már valóban ez a mi képességünkön, bátorságunkon és elszántságunkon múlik. Ilyen értelemben azt kell mondanom, hogy a mai fenyegetettségi szintre adandó válaszokhoz szükséges összes eszköz a rendelkezésre áll. Persze a helyzet változik, mindig újabb technológiai fejlődés vagy vívmányok jönnek, macska-egér harc, az egér is ügyes, mindig új trükköket talál ki, akkor a macskának is alkalmazkodnia kell, így van ez a határvédelemmel is. Tehát előfordulhat, hogy kellenek majd még újabb részletszabályok, amiknek a megalkotása szükségessé válik, de ma nem látom így. Ma úgy látom, azt tudom Önnek mondani a felelősségem teljes tudatában, hogy minden eszköz, ami az ország megvédéséhez szükséges, az a kormány rendelkezésére és a parlament rendelkezésére áll migráció ügyben. Katonai ügyben még nem állunk itt, tehát hogyha fegyveres fenyegetéssel nézne szembe Magyarország, akkor a hadseregünk csak korlátozottan képes ennek az elhárítására, nagyon szeretnénk, adja a Jóisten, hogy ne legyen szükség ilyen képességre, de nem bízhatunk a vakszerencsében, tehát nekünk szükségünk van egy jól felszerelt hadseregre. Ez a migránsoktól független téma. Folyik is ennek a felépítése, folynak eszközbeszerzések, képzésátalakítás, hadsereg-átszervezés. Tehát mi szeretnénk, hogyha a magyar emberek biztonsága nemcsak rendőri természetű, nemcsak határvédelmi természetű, hanem katonai természetű is lenne, és mindenki tudhatná, hogy egy olyan közösséghez, a magyarok közösségéhez tartozik, amely minden típusú fenyegetéssel szemben képes magát megvédeni.

Azt javaslom, hogy két kérdéskört válasszunk külön. Az első kérdés, hogy az inflációszámok miatt érdemes-e újratervezni a költségvetést. Erre határozott nemmel válaszolok. Tekintettel arra, hogy a magyarországi infláció egyik – nem egyetlen – legerősebb befolyásoló tényezője a nemzetközi olajár. Az pedig ingadozik, ha az elmúlt néhány évet megnézzük, hol fent van, hol lejjebb van. Nem lehet költségvetést ilyen ingatag kalkulációk alapján végezni. Nem köthetjük hozzá a magyar költségvetést a nemzetközi olajár változásaihoz. Tehát ilyenkor egy középértéket kell mondani, hogy milyen infláció várható, ez nem a legalacsonyabb és nem a legmagasabb, mint ami bekövetkezhet, hanem éppen egy középérték, és akkor ehhez kell kötni a költségvetést, és akkor ez ad egy stabilitást. Ott, ahol az infláció érzékenyen érintheti az embereket, elsősorban a nyugdíjasokat, ott pedig van egy kiegészítő szabályunk; ha az infláció magasabb, akkor majd magasabb lesz, egy pótlólagos nyugdíjemelés révén magasabb lesz a nyugdíjemelés is. Tehát mindenki biztonságban érezheti magát. A másik kérdés, hogy hogyan kell tervezni egy költségvetést, hogyha válságjelek vannak az égen. És Ön említett is néhány jelenséget, amely valóban feltűnt a horizonton. Nőnek a nemzetközi pénzvilágban a kamatok, kibontakozóban van egy amerikai–európai kereskedelmi háború, és az államadósságok pedig jó néhány európai országban magasabbak, mint a legutóbbi pénzügyi válság idején voltak. Ezek riasztó jelek. Szerintem úgy kell költségvetést tervezni ilyenkor, hogy az országvédelmi tartalékot – ami a váratlan eseményekhez szükséges pénzeszközöket tartalmazza – ilyenkor magasabb összeggel kell tervezni. Meg is emeltük vagy 50 százalékkal a szokásos tartalékalapját a költségvetésnek, hogyha nemzetközileg kedvezőtlen események történnek, akkor azonnal tudjon a kormány parlamenti felhatalmazással a háta mögött reagálni. Hiszen van egy olyan pénzügyi alap, amely az intézkedések forrását adja.

Minden meccset nézek. Ha nem is akkor, amikor adják, hanem éjszaka felvételről, de követem.

Nézze, a horvátok… Először is, nem tartozik ide, én Peru-szurkoló vagyok, és tegnap vérzett a szívem, mert kiestünk. Mindenkinek vannak gyerekkori szokásai, nekem az, hogy Cubillaséknak szurkolok, de ez most talán kevésbé tartozik ide, de Horvátországnak egész egyenesen világbajnoki reményei is lehetnek. Nagy dolog ez. Én szeretem a közép-európai országokat. A horvátok egyébként is közel állnak a magyarok szívéhez. Gratulálok nekik és remélem, hogy a lehető legmagasabbra fognak jutni ezen a világbajnokságon. Hajrá, horvátok!

Tisztelettel köszöntök mindenkit.

Legelőször is az elnökséget ezennel Peter barátomnak átadom. Ez szimbolikusan úgy történik, hogy ezt a térképet mindjárt oda fogom adni az ő kezeibe. Két megjegyzést szeretnék fűzni ez alkalomból a sajtótájékoztatóhoz.

Az első az, hogy nagy szerencsénk van, hogy Szlovákia veszi át az elnökséget. Elég öreg csataló vagyok már az európai politikában, és megtanultam azt, hogy a legerősebb érv az Európai Unióban a siker. Úgyhogy lehet az ember szép meg okos, egykoron még fiatal is – ez nem sokat számít. Egyetlen dolog számít az európai politikában, az pedig a siker és a képesség a sikerre. És azt kell mondanom, hogy az európai kontinens egyik legnagyobb sikere az elmúlt tíz-egynéhány évben az az ország, amit úgy hívnak, hogy Szlovákia. Úgyhogy nekünk most arra van szükségünk, hogy egy sikeres ország vezessen bennünket. Ha Önök megnézik az egy főre jutó GDP-t, ha megnézik a munkanélküliségi adatokat, ha megnézik az ország fejlődését, akkor azt látják, hogy a V4-eket a következő évben az európai kontinens egyik legsikeresebb országa fogja vezetni. Ez nagyszerű dolog, ez nekünk is jó, a többieknek is kiváló. Úgyhogy azt kívánom a miniszterelnök úrnak, hogy vezessen bennünket legalább olyan sikeresen, mint ahogy ő és elődje vezette Szlovákiát az elmúlt években.

A második megjegyzés, amit szeretnék fűzni még ehhez a rövid sajtótájékoztatóhoz, az, hogy amikor az ember benne él a mindennapok forgatagában, akkor nem látja a helyzet változását. Nem tud egyszerre bent is lenni az ügyekben, meg egy távolabbi perspektívából is ránézni az életre. Ez nehéz, de hogyha hátrább lépünk néhányat, és egy tág perspektívát választunk, akkor jól láthatjuk, hogy az a Közép-Európa, amiben ma élünk, nem az a Közép-Európa, mint ami néhány évvel ezelőtt volt. Ez a Közép-Európa a legsikeresebb európai régió jelenleg. Itt van a legnagyobb gazdasági növekedés. Itt van a legnagyobb pénzügyi fegyelem. Itt csökkennek az államadósságok. Itt munkát adnak az embereknek. Folyamatosan csökken, és alacsony szinten van a munkanélküliség. És a versenyképessége ennek a régiónak rendkívül nagy, nagy az unión belül, és nagy az unión kívül is. Úgyhogy minden okunk, jogunk megvan arra, hogy abban reménykedjünk, hogy ez a régió egy fantasztikus jövő előtt áll. Úgyhogy azt is várjuk a szlovák elnökségtől, hogy megszülessenek végre olyan nagy közép-európai döntések, amelyek ezt a változást, a Közép-Európában beállt változást jól szimbolizálják, elsősorban a közlekedési infrastruktúrában, de más területeken is. Úgyhogy bízom abban, hogy egy nagy ívű, szép és sikeres elnökség előtt állunk.

Sok sikert kívánok a kollégámnak!

Köszöntök mindenkit. Jó napot kívánok!

Különleges találkozó volt a V4-ek mai csúcstalálkozója. Először is azért, mert vendégül láthattuk Sebastian Kurz kancellár urat Ausztriából. Mindig megtiszteltetés Magyarország számára, hogyha az osztrák kormány vezetőjét fogadhatjuk, de az általában megtiszteltetésnél most többről volt szó, hiszen mindannyian tudjuk, hogy a témákban, amelyek az asztalon vannak: migráció, költségvetés, közép-európai együttműködés, ezekben a témákban kulcsszerepet játszik Ausztria kormányának mostani feje. Azért is különleges volt a mostani V4, mert véget ért a magyar elnökség, és Pellegrini miniszterelnök úr fogja átvenni Szlovákia nevében az elnökséget, amiről én itt most csak annyit szeretnék mondani, hogy az elnökség átvételénél csak egy jobb érzés van, amikor átadhatja az ember. Sok sikert kívánunk Szlovákia miniszterelnökének!

Tisztelt Hölgyeim és Uraim!

A kancellár urat azért láttuk ma vendégül, hogy meghallgathassuk őt azokról a tervekről, amelyek jegyében vezetni fogja majd az Európai Unió Tanácsát az előttünk álló fél évben. Megtiszteltetés, hogy első kézből tájékoztatott bennünket. Magyarország számára azért is fontos az ő véleménye, mert Ausztria Magyarország legfontosabb gazdasági partnere. Nemcsak a történelemben volt ez így, a mai napig is így van, úgyhogy nekünk érdekünk, hogy Ausztria egy sikeres elnökséget mutathasson be az előttünk álló fél évben. A magyar remények komolyak, amelyeket Ausztria elnökségéhez fűzünk. Azt reméljük, hogy az osztrák elnökség után Európa erősebb lesz, mint amilyen most. Azt reméljük, hogy ez egy fairebb közösség lesz az osztrák elnökség után, mint amilyen most, és azt reméljük, hogy biztonságosabb közösség lesz az Európai Unió, mint amilyen most. Tehát az elvárásaink és a reményeink, amelyet a kancellár úr munkájához kötünk, rendkívül erősek. A V4-ek és Magyarország is mindig erős Európát akart, ehhez pedig jó elnökökre van szükségünk.

Tisztelt Hölgyeim és Uraim!

A tanácskozásról csak annyit szeretnék mondani, hogy a legfontosabb kérdésekben egyetértés volt közöttünk. Úgy gondoljuk, hogy Európának képesnek kell lennie megvédeni a saját határait. Képesnek kell lennie arra, hogy biztonságot adjon a saját polgárainak. Képesnek kell lennie arra, hogy az Európai Unióhoz tartozó tagállamoknak a kapcsolatát az együttműködés és ne pedig a konfrontáció jellemezze. Ebből az következik, hogy a migráció kérdésében a hangsúlyt azokra a kérdésekre kell helyeznünk, ahol egyetértést tudunk kialakítani. Ma két ilyen kérdés van, ez a határvédelem kérdése és az a régi javaslatunk, miszerint hot spotot, illetve külső menekülttáborokat nem az Európai Unió területén, hanem azon kívül kell létrehozni. Azokban a kérdésekben, ahol nincs egyetértés, mint például a kvótaügyben, ott nem érdemes erőltetni ezt a témát, hiszen ez sohasem eredményez együttműködést, csak a széthúzást és a konfrontációt fogja növelni. Ezért a mi javaslatunk az, hogy az előttünk álló hetekben és hónapokban a migráció kapcsán oldjuk meg azt, amit képesek vagyunk megoldani, azokra a pontokra helyezzük a hangsúlyt, amelyben egyetértés van közöttünk.

Szeretném azt is elmondani Önöknek, hogy nem rejtettük véka alá azokat a kérdéseket sem a kancellár úr mai látogatása alkalmával, amelyekben nincs egyetértés a V4-ek, Magyarország és Ausztria között. Beszéltünk nyíltan az atomenergia kérdéséről, és beszéltünk azokról az osztrák változásokról is, amelyek a családipótlék-rendszert illetik. Ezek a viták is méltó módon zajlottak le, úgy, ahogyan egyébként öt komoly országhoz ez illik. Megerősödtem abban a meggyőződésemben, hogy Közép-Európa nem egyszerűen csak része az Európai Uniónak, hanem kultúráját, vezetőinek fölkészültségét és bátorságát tekintve is joggal remélhetjük, hogy Közép-Európa nem elvesz, hanem hozzáad az Európai Unió erejéhez. Közép-Európa felemelkedésére készülünk, és ennek a része lesz a szlovák elnökség, és ennek a része lesz szerintem majd az osztrák elnökség is az Európai Unió Tanácsában. Úgyhogy jó reményekkel kezdtük, és jó reményekkel zártuk be a mai tanácskozást.

A miniszterelnök uraknak szeretném megköszönni, hogy megtisztelték Magyarországot azzal, hogy ellátogattak Budapestre.

Egy megjegyzést szeretnék tenni, csak hogy egyértelműsítsek egy dolgot, amiről már beszéltek a miniszterelnök urak. A helyzet a következő: holnap Magyarországra érkezik Donald Tusk. Ezt csak azért említem meg Önöknek, mert szeretném világossá tenni, hogy a visegrádi négyek – most Ausztria kancellárjáról nem beszélek –, tehát a visegrádi négyek továbbra is úgy gondolják, hogy a menekült kérdésről szóló miniszterelnöki, tehát legmagasabb szintű kormányzati megbeszéléseknek a megszervezése, lebonyolítása, az a Tanácsra tartozik, amit Donald Tusk vezet, és nem a Bizottságra. Mi megértjük, hogy vannak országokban belpolitikai nehézségek, de ez nem eredményezhet egy összeurópai kapkodást. Mert egy bonyolult intézményrendszer az Európai Unió, és a kapkodás káoszt szült. Ezért mi azt gondoljuk, hogy a Bizottságnak nem dolga, hogy bármilyen miniszterelnöki csúcsot szervezzen. Ez a Tanácsnak és a Tanács elnökének a dolga, aki ennek eleget is tett, hiszen jövő hét csütörtökön például menekültügyben is lesz csúcstalálkozó. Ezért mi értjük, hogy lesz egy vasárnapi mini csúcs is, de egyértelműen szeretnénk leszögezni, hogy a visegrádi négy állam miniszterelnökei abban értettek egyet, hogy erre nem mennek el, mert nem volna helyes, ha egy olyan megbeszélésen vennének részt, amely az Európai Unió belső szokásai és jogrendje szempontjából nem világos, hogy micsoda. Ezért mi majd a jövő heti csütörtökön esedékes brüsszeli csúcstalálkozón fogjuk kifejteni a migrációval és más kérdésekkel kapcsolatos álláspontunkat is. Tehát most vasárnap nem leszünk ott ezen a megbeszélésen. Köszönjük szépen a figyelmüket!

Kedves Erzsébet Asszony! Tisztelt Miniszterelnök Úr! Kedves Miniszter Úr! Tisztelt Képviselő Úr! Tisztelt Emlékezők!

Azért gyűltünk össze, hogy fejet hajtsunk a kommunizmus áldozatai előtt, és emlékezzünk a Gulag táboraiba elhurcolt magyar emberekre. Katonákra, akiket minden ok nélkül, s minden hatályban lévő egyezmény ellenére háborús bűnösként kezeltek. Hadifogolynak elkönyvelt, egyenruhába bújtatott civilekre. Férfiakra, nőkre és gyerekekre, akiket pusztán származásuk, esetleg német hangzású nevük miatt, vagy csak pár óra málenkij robot ürügyén vittek el. Becsületes polgárokra, akiknek az volt a bűnük, hogy találtak a házukban egy rádiót, vagy éppen velük lett teljes az előzetesen megállapított hadifogolylétszám. Azért vagyunk itt, hogy emlékezzünk a vallató pincékre és szobákra, az erőszakkal és kínzással kikényszerített vallomásokra, az előre megírt halálos ítéletekre vagy kirótt huszonöt évekre. És eljöttünk, hogy emlékezzünk a Gulag felé vezető hosszú útra. A járványok által tizedelt magyarországi és romániai gyűjtő- és elosztótáborokra, majd a végtelennek tűnő utazásra a szovjet lágerek felé. A deportálás megannyi állomására, melyek mindegyikén ezrek és ezrek tűntek el olykor teljesen nyomtalanul és még azelőtt, hogy eljuthattak volna a Gulag földrésznyi méretű börtönvilágába. A pokolnak abba a bugyrába, ahol a fagy, az éhezés, a napi tíz-tizenkét-tizennégy órányi kemény fizikai munka, a túlzsúfoltság, az orvosi ellátás hiánya és az őrök brutalitása miatt a halálozási arány olykor a 80 százalékot is elérte. És végül azért vagyunk itt, hogy emlékezzünk a visszatérésre is. A visszatérésre, amelyet sokan úgy éltek meg, mintha csak a korábbi munkalágert egy nagyobb táborra cserélték volna. Emlékezzünk a megbélyegzettség évtizedeire, a kikényszerített hallgatásra, majd a rehabilitáció kétarcúságára is. Sokuknak hosszú időn át még azért is harcolniuk kellett, hogy legalább az emlékét meg tudjuk védeni az áldozatoknak, sok-sok sorstársuk emlékét, akiknek a nevét ha ráírtuk volna erre a fekete obeliszkre, akkor a világ egyik legmagasabb emlékműve állna itt. Köszönjük a túlélőknek, hogy nem adták fel a harcot akkor sem, amikor minden reménytelennek tűnt. Köszönjük, hogy kiálltak, tanúságtételükkel emlékeztettek és figyelmeztettek minket. Kérjük, továbbra is emlékeztessenek és figyelmeztessenek arra, hogy a mai szabad, demokratikus világunkat véletlenül se gondoljuk természetesnek, sokkal inkább kivételesnek. Olyan kegyelmi állapotnak, amelyet csak úgy tarthatunk fenn, ha elszántak vagyunk arra, hogy soha többé nem engedjük meg, hogy ilyesmi még egyszer megtörténjen velünk.

Tisztelt Emlékezők!

Európa korszakalkotó eszmék és világpusztító ideológiák hazája egyszerre. A nemzetiszocializmus, a nemzetközi kommunizmus, sőt a népeket gyarmati sorba terelő modern imperializmus is tőlünk nyugatra ütötte fel először a fejét. Legyünk büszkék arra, hogy Magyarország olyan ország, amely sohasem termelt ki elnyomó ideológiákat, és nem akart senkit sem gyarmati sorsra ítélni. A mi népünk a józan emberek országa. Tudja, hogy a békesség, a szabadság, a függetlenség nemcsak nekünk fontos, ezért tiszteli és elismeri más népek jogát is erre. Nyugat-Európában a baloldal még akkor is a kommunizmust ünnepelte, amikor már milliók haltak meg a vörös diktatúrák szorításában. Sőt, az európai baloldal még most is homályosan, különös fénytörésben látja a kommunizmust és annak bűneit. A kommunista vezérek szobrai számos európai politikus fejében még most is állnak. Nem hajlandók tudomásul venni, hogy Európa egyesüléséhez Marx és Lenin szobrainak ledöntésén keresztül vezetett az út. Mi tudjuk, nincs emberarcú kommunista rendszer. A kommunizmus valódi arcát Gulagnak hívják.

Tisztelt Hölgyeim és Uraim!

Marx, Lenin és az átnevelő táborok szellemisége még ma is fel-felbukkan Európában. Az olaszországi demokratikus választások kapcsán, amelyek nem Brüsszel szája íze szerint alakultak, volt, aki azt mondhatta, hogy majd a piacok megtanítják választani az olaszokat. Vannak, akik különféle eljárásokat akarnak a nyakunkba varrni csupán azért, mert másképp látjuk a világot, mint ők, és mi nem akarunk bevándorlóországgá válni.

Tisztelt Hölgyeim és Uraim!

Jövőre lesz kerek száz éve, hogy az I. világháború alatt kivérzett, és felelőtlen szerencselovagok által felbomlasztott Magyarország romjain megkezdődött a vörösterror 133 napja. Idén pedig hetven éve annak, hogy a szovjetek és a Nyugat kiegyezésének eredményeként lezajlott mindaz, ami a kommunista fordulat éveként vonult be a magyar történelembe. Mire tanít ez bennünket? 1919 Tanácsköztársasága arra, hogy egy nemzetáruló és kalandor kormány akár az ország vesztéhez is elvezethet. A II. világháború után pedig azt tanultuk meg, Magyarország legértékesebb vagyona a szuverenitása. Deportáltak, elhurcoltak és kitelepítettek százezreivel fizettük meg a gyengeségünk, a függetlenségünk elvesztésének árát. Csak innen, Óbudáról 15 ezer sváb testvérünket vitték el Szibériába, vagy indították el egy batyuval a porig bombázott Németországba. Magyarország szuverenitásából azért nem engedhetünk jottányit sem, mert jól tudjuk, hogyha csak a kisujjunkat nyújtjuk is, már rögtön az egész karunkat vinni fogják. Ez az emlékmű azt követeli tőlünk, hogy teremtsünk egy olyan Magyarországot, ahol nem történhetnek hasonló események. Ezért minden életszerűtlen ideát, zavaros gondolatot, idegen érdeket szolgáló tervet kívül kell tartanunk a határainkon.

Tisztelt Hölgyeim és Uraim!

A mai napon ennek az emlékműnek az átadásával a Gulag-emlékévhez kapcsolódó eseményeket is lezárjuk. Ezért engedjék meg, hogy megköszönjem mindazok munkáját, akik részt vettek az emlékév előkészítésében, a programok szervezésében és lebonyolításában. Köszönjük a táborok túlélőinek és családtagjainak, hogy annak idején lebontották a hallgatás falát. Az ő tanúságtételük máig a legfontosabb forrása annak a munkának, amely feltárja a kommunizmus bűneit. Köszönjük a kutatóknak is, hogy levéltárakból és hagyatékokból számos, elveszettnek hitt dokumentumot ástak elő az évek során ezzel is bizonyítva, hogy az emlékezet megnyeri a csatáját a felejtés ellen, ha vannak elkötelezett emberek, akik az áldozatok szószólóiként és nevében kimondják az igazságot.

Tisztelet a bátraknak, kegyelet a hősöknek!

Jó napot kívánok, tisztelt Hölgyeim és Uraim! Spengler Elnök Úr! Kedves Balog Zoltán Elnök Úr!

Balog Zoltán elnök úrral abban a munkamegosztásban állapodtunk meg, hogy én egyenesen és kendőzetlenül fogok beszélni, ő pedig utána elnézést kér a jelenlévőktől, hogy így alakult.

Tisztelt Hölgyeim és Uraim!

A magam részéről be fogom tartani a megállapodást. Az európai helyzetet ma izgatott és túlfűtött idegállapot jellemzi. Sok minden van egyszerre mozgásban. Kereskedelmi háború előszele az Amerikai Egyesült Államokkal, fegyveres konfliktus Ukrajna és Oroszország között, horizonton egy új olasz politika, Brexit-tárgyalások. Vagyis annak, aki ma európai politikával foglalkozik, hidegvérre, nyugodt idegrendszerre, bátorságra és jó ütemérzékre van szüksége. Ami a mai találkozónkat illeti, a bőség zavarával küzdünk. Nem vállalhatjuk túl magunkat, mert a meghívóban nem szerepelt, hogy a hallgatóság hideg élelmet is hozzon magával. Ami belefér, az annyi, hogy fejet hajtunk Helmut Kohl emléke előtt, és utána néhány fontos európai kérdésben körvonalazzuk a magyar álláspontot.

Hölgyeim és Uraim! Tisztelt Spengler Elnök Úr!

A politikában a gondviselés azt jelenti, hogy a megfelelő helyen a megfelelő időben a megfelelő ember áll. Nincs abban semmi túlzás, hogy Helmut Kohl a Gondviselés ajándéka volt Németország és Európa számára. Nekünk, közép-európaiaknak Helmuth Kohl a keresztény európai ember ideálja. Képviselte a keresztény Európát, ahová mindig is tartoztunk, és negyven év kommunizmus után az ő politikai akarata nyitotta meg az utat az európai népek közösségébe történő visszatérés előtt. Kohl kancellár politikai bátorsága teremtette meg az alapjait Németország és Európa újraegyesítésének, ezért mindig tisztelettel és hálával adózunk emlékének. Legyen neki könnyű a föld!

Tisztelt Hölgyeim és Uraim!

Ami Magyarország és az európai politika kapcsolatát illeti, legelőször is azt kell tisztáznunk, hogy mi is lehet egyáltalán Magyarország szerepe az európai politikában. Magyarország tisztában van saját erejével, súlyával és feladatával. Ezt hívják önismeretnek. Minden jó politika alapja és kiindulópontja a helyes önismeret. Magyarország, mint európai uniós tagállam nem vágyik európai politikai szerepre. Nekünk Magyarország az első, sem az országban, sem bennem nincs és nem is lesz ilyen ambíció. 10 millió állampolgár, 114 milliárd eurónyi GDP, kevesebb, mint húszezer katona. Ez a realitás. Miután fajsúlyos kérdésekben komoly vitáink vannak Brüsszellel és néhány nagyobb tagállammal, előállt az a csábító látszat, hogy Magyarország érdemben befolyásolhatja az európai politikát. Ennek a csábításnak ellen kell állni, és minden mást megelőzően Magyarország nemzeti érdekeinek megvédésére kell összpontosítani az erőnket. És ezen a tényen az sem változtat, hogy mint majd látni fogják a délutáni közleményből, ezelőtt néhány perccel módon volt megvitatni Donald Trump elnök úrral telefonon, hogy mi is a különbség egy „beautiful wall” és egy „beautiful fence” között.

Tisztelt Hölgyeim és Uraim!

Akárhogy is, a mondandómnak az a lényege, hogy Magyarország, illetve a magyarok egy öntudatos, büszke, de helyes önismerettel és reális helyzetértékeléssel bíró nép. Ahol határozott ambícióink vannak, az Közép-Európa és a visegrádi négyek. Magyar ambíció, hogy Magyarország egy erős, szorosan együttműködő, egymást segítő és bátorító országokból álló, közép-európai régióban élhessen. Itt számít, itt súlyt jelent az az erő, amit Magyarország képvisel. Magyarország elismeri Lengyelország meghatározó és vezető szerepét a közép-európai térségben, és a maga erejével az együttműködés irányába akarja terelni a közép-európai államközi kapcsolatokat. Magyarországnak ambíciója továbbá, hogy elősegítse a Nyugat-Balkánon található országok európai uniós tagságát, különösen és kiemelten Szerbia tagságát. Ambíciónk, hogy meggyőzzük a többi tagállamot arról, hogy az Európai Uniónak szüksége van erre, és erőforráshoz juthat az unió további bővítésével. Helmut Kohl pontosan értette, mit jelent, hogy az Európai Unió tagjai egyenrangúak. Nyilván nem azt, hogy azonos súlyúak lennének. A kulcsszó itt az Augenhöhe. Ha jól értem, ez valami szemmagasságot jelent, ami talán kulturális fordításban is megállja a helyét, amit gondolok. Passzolhat hozzánk, mert mi pedig egy mellérendelő észjárású nép vagyunk, talán egyedüliként egész Európában.

Ezután hadd szóljak néhány szót Németország és Magyarország kapcsolatáról. Két éve jártam Adenauer rhöndorfi házában, láthattam Adenauer és de Gaulle szobrát. Varga Imre készítette. Ő készítette azt a Szent István szobrot is, amely a keresztény Európa büszke aacheni dómjának magyar kápolnája előtt áll. Ez a válasz egy németek számára is érthető válasz arra a történeti és ideológiai kérdésre, hogy hova is tartozik Magyarország. Kohl értette, hogy sokat ér, ha Németországnak vannak barátai, akkor sem álltak ebben különösen jól. Helmut Kohl értékelte is a barátságunkat. Magyarországon a németek kitelepítésének van emléknapja. Magyarországon a németeknek saját jogon országgyűlési képviselőjük van. Tizenhárom nemzeti és etnikai kisebbség él Magyarországon, ez etnikai sokszínűséget és civilizációs-kulturális homogenitást jelent egyszerre. A német iskolák száma és az ott tanuló diákok száma is nő.

Ha a német–magyar kapcsolatokról beszélünk, emlékezzünk 1989-re is. Kohl értette, hogy a magyar szuverenitás és a német egység szervesen kapcsolódik össze. Az első téglát a berlini falból Magyarország ütötte ki. 1989-ben sokan le akartak beszélni bennünket a határnyitásról.

1989-ben sokan akarták Helmut Kohlt lebeszélni a német egyesítésről és az egységes Németország NATO-tagságáról. Kevés olyan nemzet volt, mint a magyar, ha volt egyáltalán, aki nem félt a német újraegyesítéstől. 1990-ben a magyarok között nagyobb volt a német egyesítés támogatottsága, mint a németek körében. Ma látok olyan európai politikusokat, akik akkor ellenezték a német egyesítést, ma pedig európaiságból akarnak kioktatni. Aztán Magyarország az Európai Unió tagja lett. Köszönet érte Németországnak!

Azt is el kell mondanom a mai alkalommal, hogy a német adófizetőknek nem kell aggódniuk. Nem kéregetni jöttünk az Európai Unióba, nem akarunk német pénzen élni. Úgy készülünk, hogy 2030-ra Magyarország az Európai Unió nettó befizetője lesz. Ráadásul Németország kereskedelme a V4-országokkal együttesen ma már jóval nagyobb, mint például Franciaországgal, Olaszországgal vagy a britekkel. A németek és a többi tagállam is szépen keres rajtunk, nem érdemes panaszkodniuk sem nekik, sem nekünk.

Ráadásul a német–magyar kapcsolatok fontos eleme, hogy mi kizárólag saját erőből védjük a déli határt is és ezzel Németországot a napi mintegy tizenkétezer migráns érkezésétől. Mi nem hagytuk cserben se Németországot, se Európát. Ahogy mondtuk, végvári kapitányok vagyunk, és tudjuk, mi a kötelességünk. A német–magyar kapcsolatok 1989-es és 2015-ös tanulsága ugyanaz. Ha eljön a pillanat, nem lehet habozni, dönteni és cselekedni kell, oda kell tenni magunkat. Mi ezt megtettük 1989-ben és 2015-ben is.

Tisztelt Hölgyeim és Uraim!

Most a határról és a kerítésről. A külső határt meg kell védeni, ez a belső szabad mozgás előföltétele. A határ megvédése kötelező házi feladat. A határvédelem nem összeurópai, hanem nemzeti, tagállami feladat. Európai segítség adható, de a felelősség nemzeti. Látjuk, hogy a korábban elítélt magyar álláspont egyre inkább elfogadottá válik. Nem várunk köszönetet, nem vagyunk mi ahhoz hozzászokva, és nem fogunk triumfálni sem. Nem okoz örömet azt látni, hogy van, akinek három év alatt esett le az a tantusz, ami nekünk már az első pillanatban.

Tisztelt Hölgyeim és Uraim!

Lehetséges-e kompromisszum a migránsvitában? Nem, nincs rá semmi szükség. Van, aki úgy képzeli, a vitatkozó felek mindegyike engedjen, nyújtsa ki egymás felé a kezét, és történjen meg egy kézfogás. Ez egy rossz megközelítés. Vannak kérdések, amelyekben sohasem lesz egyetértés. Nem lesz, és nem is szükséges, hogy legyen. Ilyen például a bevándorlás. Semmilyen dokumentumot sem ismerünk, amely azt mondaná: ha belépsz az Európai Unióba, bevándorlóországgá kell válnod. Amikor beléptünk, mi semmi ilyet nem vállaltunk. Igaz, az Európai Unió alapdokumentumai azt sem mondják, hogyha valaki bevándorlóországgá akarja magát alakítani, az tilos lenne. Ezért vannak az unióban bevándorlóországok, ahol örömmel fogadják a migránsokat, össze akarnak velük keveredni, magukba akarják őket integrálni. És vannak országok, akik nem tartanak igényt migránsokra, nem akarnak velük összekeveredni, ergo az integrálásuk szóba sem jöhet. Ilyen esetben nem kompromisszumra, hanem toleranciára van szükség. Mi toleráljuk, hogy a schengeni zónában egyes tagállamok migránsokat fogadnak be, ennek vannak, illetve lesznek következményei ránk nézve is, ők pedig tolerálják, hogy mi ilyet nem teszünk. Ne oktassanak ki, ne zsaroljanak, és ne kényszerítsenek, hanem adják meg nekünk is a tagállamoknak kijáró tiszteletet, és akkor béke van az Olajfák hegyén.

Tisztelt Hölgyeim és Uraim!

Hasonlóképpen nem kompromisszumra, nem megállapodásra, hanem toleranciára és tiszteletre van szükség a bevándorlás kérdésén túl még néhány más kérdésben is: nemzetfelfogás, a családpolitika alapelvei, a házasság szabályozása és a társadalmi integráció területén is. Ezek a kérdések ugyanis tagállami hatáskörbe tartoznak, és az egyet nem értés mögött kulturális sajátosságok és történelmi gyökerek állnak, ezért felesleges újra és újra eredménytelenül megkísérelni egymás meggyőzését arról, amiről nem kell közösen döntenünk.

Tisztelt Hölgyeim és Uraim!

Ezután szeretnék szólni néhány szót az elmúlt öt év európai kudarcairól. Régen volt ilyen sikertelen öt éve az Európai Uniónak, mint a legutóbbi. Három súlyos hiba terheli Brüsszel lelkiismeretét. Elvesztettük az Egyesült Királyságot. Másodszor: nem tudtuk megvédeni a földrészünket a migránsoktól. És harmadszor: Brüsszel megbontotta a kelet–nyugat egyensúlyt. A mostani európai vezetés felelőssége világos, mint a nap. Jean-Claude Juncker megválasztásával, amit a britek elleneztek, végig és kitartóan elleneztek, valójában dinamitot helyeztünk a brit–európai uniós kapcsolatok alá. A britek ellenzését Magyarországon kívül mindenki negligálta. Semmi okunk meglepődni azon, hogy a migráció szikrájától lángot fogott a gyújtózsinór, a dinamit pedig felrobbant.

Persze az igazsághoz az is hozzátartozik, hogy az elmúlt öt évnek vannak eredményei is, még ha súlyukban el is maradnak a kudarcainktól. Juncker gazdaságélénkítő programja például valóban jelentett segítséget néhány tagállam számára. Az is teljesítmény, hogy Brüsszel a kudarcok idején is képes volt fenntartani az unió működőképességét. Az is igaz, hogy van ambiciózus digitális stratégiánk, és tettünk fontos lépéseket a közös védelem felé is. Békeidőben ez a teljesítmény akár hangos ünneplést érdemelhetne. Csakhogy az elmúlt évek nem voltak békeévek, mert elvesztettük a briteket, mert nem védtük meg magunkat a migránsinváziótól, és mert Brüsszel konfliktust nyitott az unió keleti és nyugati része között, s most erről szeretnék néhány szót szólni.

Azt mindenki láthatja, hogy létezik keleti–nyugati szellemi törésvonal. Fidel Castro éltetése a bizottság, vagyis a mi közös elnökünk részéről kínos pillanatot okozott. Lenyeltük. De Marx éltetése, na az már megakadt a torkunkon, és kiverte a biztosítékot, mert nekünk ez felfoghatatlan. Marx meghirdette a magántulajdon felszámolását, meghirdette a nemzetek eltörlését, meghirdette a hagyományos, évezredes családmodell fölszámolását, meghirdette az egyház és a hit eltörlését, és végül megteremtette a modern antiszemitizmust, amikor a fölszámolandó kapitalizmus kvinteszenciájának a zsidót, mint olyat jelölte meg. Mit lehet ezen méltatni? Kinek ment el az esze? Merthogy valakinek elment, vagy nekik, vagy nekünk, az biztos. De ezt a keleti–nyugati szellemi törésvonalat is áthidaltuk volna valahogy. Ami áthidalhatatlannak bizonyult, az, hogy a bizottság kizárólag a nyugati országok érdekeit képviseli azokban a gyakorlatias vitákban, amelyek a versenyképességről szólnak. Azt tapasztaljuk, hogy amikor a nyugatiaknak van valamilyen természetes, relatív versenyelőnye, mint például a pénz és a tőke szabad áramlása tekintetében, Brüsszel ezt a piac nevében körömszakadtáig védi. Azt hiszem, helyesen. Ahol viszont a keletieknek van relatív jobb versenypozíciója, mint például a munkaerő és a szolgáltatások esetében, ott rögtön dömpinget kiáltanak, és korrekciós intézkedéseket kényszerítenek ránk, a piac hirtelen másodlagossá válik. Ez nekünk nagyon sokba kerül, és egyáltalán nem fair.

Tisztelt Hölgyeim és Uraim!

Helmut Kohl is pártelnöke volt a saját pártjának, így talán az ő emlékének apropóján elhangzó beszédben is szabad beszélni a magyar kormányzópártok és az Európai Néppárt kapcsolatáról. Az Európai Néppárt vezetői által a mi rovásunkra elkövetett hibák ellenére úgy döntöttünk, hogy kitartunk az európai pártcsalád mellett. Most könnyű lenne tekintettel a 2019-es európai parlamenti választásokra létrehozni, mondjuk, egy új formációt a közép-európai országok hasonszőrű pártjaiból vagy éppen egy bevándorlásellenes összeurópai formációt. Nem kétséges, nagyot hasítanánk a 2019-es európai választáson. De azt javaslom, álljunk ellen a kísértésnek, és tartsunk ki Helmut Kohl eszméi és pártcsaládja mellett. Dezertálás helyett inkább vállaljuk a nehezebb feladatot, újítsuk meg az Európai Néppártot, és segítsünk abban, hogy visszataláljon kereszténydemokrata gyökereihez. Az Európai Néppárt az európai közösség történetének legsikeresebb pártja. A Fidesz – Magyar Polgári Szövetség a 2000-es évek elején Helmut Kohl meghívására csatlakozott ehhez a nagyszerű közösséghez, és két évtized alatt annak egyik legerősebb és legsikeresebb pártjává vált. Az Európai Néppárt úgy tudta kiemelkedő európai sikereit elérni, hogy kezdetektől fogva mindig a győztesek pártja volt. Uniós sikereinket nem Brüsszelben, hanem nemzeti keretek között elért eredményeinkkel alapoztuk meg. A néppárt elvégezte azt a feladatot otthon és az unióban is, ami egy párt, sőt minden párt alapvető dolga: képviselte a népakaratot a döntéshozó politikai intézményekben, ezért jogot formálhatott arra, hogy biztos alapokon kijelölje az európai integráció haladási irányait. Az emberek azért támogattak bennünket évtizedeken keresztül messze a legnagyobb számban, mert mi – szemben az ideológiákba beleszédült, íróasztalok mellett konstruált, életidegen doktrínák rabjaivá vált, megmerevedett baloldali és liberális politikai riválisainkkal szemben – mindig két lábbal a földön álltunk, értettük az embereket, ismertük az országainkat, és mindig odafigyeltünk arra, mit akarnak Európa polgárai. Mi valóban képviseltük őket.

Az Európai Néppárt, bár még ma is a kontinens legnagyobb pártja, az elmúlt tizenöt évben lassan, de folyamatosan veszített az erejéből és a befolyásából. A legfontosabb és ezt az elmúlt évek számos választása igazolja, hogy lépésről lépésre csökkent pártjaink befolyása a választóink körében. A néppárt vezetése erre a helyzetre rossz választ adott. Egy antipopulista népfrontot hozott létre. Németország erre jó példa, de ilyen az Európai Parlament is. Ez az antipopulista népfront minden hagyományos erőt a kommunistáktól kezdve a zöldeken, a szociáldemokratákon és a liberálisokon át egészen a kereszténydemokratákig egyesíteni akar a föltörekvő új pártokkal szemben. Ez szerintünk hibás. Hibás, mert egyrészt mentőövet ad a rohamosan életerejét vesztő baloldalnak. Másrészt hibás a bipoláris politikai dinamika miatt: ahelyett, hogy gyengítené, a hatalmon levő elit egyetlen alternatívájaként épphogy megerősíti az általunk legyőzni kívánt erőket.

Miközben az Európai Néppárt vezetése rossz választ adott, aközben születettek sikeres nemzeti modellek is. A másik modell Ausztriában és Magyarországon sikerrel kipróbált irány, ez felveszi a kesztyűt, nem hoz létre ilyen népfrontot, és az új pártok által felvetett kérdésekre komolyan veszi, és azokra felelős válaszokat ad. Ezt úgy teszi, hogy közben nem borul össze a bennünket rossz politikai irányba húzni kívánó, rajtunk élősködni akaró baloldallal.

Erőnk csökkenése, tisztelt Hölgyeim és Uraim, csak azért nem látványosabb, mert a hagyományos versenytársaink még nálunk is nagyobb sebességgel zsugorodnak, ami persze sovány vigasz. A baloldali és liberális ellenfeleink szellemi kalodába akarnak zárni minket, ők akarják megmondani nekünk balról jobbra, hogy mit tegyünk, mit gondoljunk, ők akarják diktálni, hogy miről beszélhetünk, és miről nem, kivel szövetkezhetünk, és kivel nem. Legújabban már azt is meg akarják nekünk mondani balról jobbra, hogy ki lehet, és ki nem lehet tagja az Európai Néppártnak. Ez mégiscsak abszurd. Számunkra, kommunizmust megélt országok számára mindez rossz emlékeket idéz. Kísértetiesen hasonlít ahhoz, amikor a múlt század közepén a Szovjetunióval és a globális geopolitikai alkukkal hátulról megtámogatott kommunisták ugyanezzel a módszerrel, fokozatosan szalámizták le a polgári pártokat egész Közép-Európában.

Kétségkívül mi az Európai Néppárt CSU-ja vagyunk, az Európai Néppárt jobboldali, kereszténydemokrata platformját alkotjuk. Mi úgy látjuk, hogy antipopulista népfront helyett eljött a kereszténydemokrata reneszánsz ideje. A keresztény politika szemben a liberális politikával képes megvédeni az embereket, nemzeteinket, a családokat, a keresztény gyökerű kultúránkat, a nők és férfiak egyenjogúságát, vagyis a mi európai életmódunkat.

Hölgyeim és Uraim!

A pártügyek után hadd mondjak néhány szót az unió jövőjéről. Az Európai Unió még gazdag, de már gyenge. A Brexittel tovább gyengül, a külső versenytársak pedig erősödni fognak. Nem lehet más célunk, mint az erős Európai Unió, de az erős unió erős tagállamokat követel. Az egyéni felelősség a gazdaságban továbbra sem porlasztható el, nem oldható fel mágikus közösségiesítésben. Ez előföltétele egy erős Európának. Elsőként mindenkinek a saját portáján kell rendet tartania, mert csak erős tagállam tud a másik segítségére sietni, hogyha az önhibáján kívül bajba kerül. Mindenkit szeretnék emlékeztetni arra, hogy elsőként kerültünk pénzügyi védőháló alá, és elsőként, még 2013-ban az utolsó centig visszafizettük a pénzügyi segítséget. Mi hiszünk Schäuble úr koncepciójában, miszerint költségvetési fegyelem mellett is végre lehet hajtani mély strukturális reformokat. Mi onnan tudjuk, hogy ez lehetséges, hogy mi ezt megpróbáltuk, és ez nekünk sikerült.

Az Európai Unió jövője azon múlik, hogy képes-e megvédeni a külső határait. Ez az unió jövőjének következő kérdése. Ha megvédjük a határainkat, értelmét veszti a migránsok szétosztásáról szóló vita, hiszen nem tudnak bejönni. Ha nem tudnak bejönni, nincs kit szétosztani. Ez józan ésszel belátható gondolat. És ha így járunk el, akkor már csak az a kérdés marad, mi legyen azokkal, akik eddig bejöttek. Nekünk erre az a válaszunk, hogy azokat pedig nem szétosztani kell, hanem haza kell őket vinni.

És végül Európa jövőjének nagy témái közé tartozik a védelem kérdése, ahol világosan kellene beszélni. Az, aki nem tudja magát önerőből megvédeni, mindig ki lesz szolgáltatva, még békeidőben is, csak nem látványosan. Vagyis Európának olyan saját véderőre van, lenne szüksége, amellyel képes magát megvédeni. A jó hír az, hogyha lassan is, tán a kelleténél lassabban is, de megindultunk ebbe az irányba.

Tisztelt Hölgyeim és Uraim!

Az Európai Unió legnagyobb gyengéje a belső bizalom hiánya. Most erről szeretnék néhány szót szólni. A bizottság kapitális hibát vétett, amikor bejelentette, hogy a régi, semleges szerepköre helyett ezentúl politikai bizottság lesz. Már a név is vészjósló. Mi meg akkor vétettünk kapitális hibát, amikor ezt nem tettük szóvá, hanem eltűrtük. A helyzet úgy áll, hogy ma a bizottság a nagy államok eszköze a kisebbek ellen. Mi más is lehetne, hogyha egy politikai testület? Akkor a politikai realitások kell, hogy leképződjenek benne. Ezért van az, hogy a bizottság nemcsak nem véd meg bennünket a túlerővel szemben, hanem a nagyok érdekében saját maga játssza ki a jogszabályokat, élen jár a lopakodó, tehát törvénytelen jogkörmódosításokban, a bizottság eszközeit pedig zsarolásra használja. Bár van egy kis idődimenzió-probléma, de azt mondanám, hogy elmoszkvásodik. Ennek kell véget vetni 2019-ben. Ennek a bizottságnak mennie kell, és az új európai realitásokat tükröző bizottságra és parlamentre lesz szükségünk.

És így megérkeztünk a most vitára bocsátott új európai költségvetés kérdéséhez. Nos, tisztelt Hölgyeim és Uraim, ez a költségvetés éppen olyan, mint az Európai Bizottság: bevándorlás- és migránspárti. A költségvetési tervezet lényege, vagy ha úgy tetszik: újdonsága, hogy elveszi a pénzt az európai emberektől, és odaadja a migránsoknak és az NGO-knak. Olyan, minthogyha Soros György írta volna. Lehet is. Az olaszok végre kimondták, amit mindannyian tudunk, hogy az NGO-k valójában fehérgalléros embercsempészek. És a bizottság költségvetése őket akarja pénzelni, tehát támogatni akarja a kékgalléros és a fehérgalléros embercsempészek koalícióját. Ezt mondták ki az olaszok.

Tisztelt Hölgyeim és Uraim!

Ha a testi legyengülés kiváltó oka szellemi természetű, mint ahogy az unió esetében így áll a helyzet, akkor a gyógyítást nem a testtel, hanem a szellemmel kell kezdeni. Az Európai Unió meggyőződésem szerint azért veszítette el korábbi példás problémamegoldó képességét, mert feladta a saját múltját, és ezzel sutba dobta több évtizedes kormányzási tapasztalatát. Amnéziás lett. Ezt tanultuk Szájer József írásaiból. Az unió mai hivatalos ideológiája szerint Európában a béke, a haladás és az együttműködés az európai közösség létrehozatalával kezdődött. Ami korábban volt, az kicsinyes, partikuláris, nemzetállami, vallási rivalizálás volt, amelyet a nacionalizmus és a szektásság indulatai tápláltak, és amely véres háborúkhoz, sőt végső soron magához a holokauszthoz vezetett. Ezért – folytatódik a brüsszeli logika – ebből gyakorlatot, iránymutatást, példát meríteni nemcsak hogy nem lehet, de ha így teszel, az egyenesen szembemegy az új Európa semleges alapértékeivel, kirekesztő, káros, egyenesen bűnös dolog. Ezzel Európa szellemi kényszerzubbonyt húzott magára, és elvetette több száz, sőt több ezer év kormányzati tapasztalatát. Ettől a szellemi kényszerzubbonytól kell elsőként megszabadulni, mert ez nemcsak szellemi gondokat, hanem gyakorlatias politikai bajokat is előidéz. Szintén Szájer Józsefnél olvastam valahol, hogy aki elengedi, eldobja a múltját, vagy hagyja, hogy azt elvegyék tőle, ne csodálkozzon, ha elveszti az iránytűjét az elé kerülő új problémák megoldása során is. Így fordulhatott elő az, hogy a közelmúltban komolynak gondolt államférfiak álltak elő olyan minimális történelmi tudással is könnyen megcáfolható érvekkel, hogy, mondjuk, a tengeri határokat nem lehetséges megvédeni. Amit a határokról, falakról, kerítésekről az elmúlt években összehordtak, azt az emberiség több ezer éves tapasztalata cáfolja. A határok ugyanis az élet alapvető dolgai, határok nélkül nem lehetséges a létezés. Aminek nincsenek határai, kontúrjai, az nincs is. Ha pedig a tengeri határokat nem lehetne megvédeni, akkor hogy a csudába létezhetnének tenger melletti országok? Nyilvánvaló, hogy nem a lehetőség, hanem az akarat hiányzott, amit épp az olasz kormány legutóbbi tettei igazolnak.

Tisztelt Hölgyeim és Uraim!

Amikor a kereszténydemokraták, a kereszténydemokrácia reneszánszának lehetőségéről beszélünk, akkor számomra az a gondolat a meghatározó, amit valamikor a németek kaptak 1945 tájékán Amerikából egy rádióüzenetben, ami így hangzik. „A kereszténység az a háttér, amely előtt minden gondolatunk értelmet nyer. Nem kell minden európainak hinni a keresztény hit igazában, mégis bármit mond, gyárt, tesz, az mind a keresztény örökségtől kapja meg a jelentését.”

Tisztelt Hölgyeim és Uraim!

A liberális rend ma azért omlik össze, mert kiderült, hogy az eszméit nem az életre, nem a valóságra, nem a történelemre építi, hanem mesterséges konstrukciókra, amelyekbe az olyan, szerintük irracionális képződmények, mint az Európát, az európai emberek életét két évezreden át formáló és meghatározó hit, nemzet, közösség, család fogalmai egyszerűen nem is férnek bele.

És végül kell néhány szót szólnom a föderációs törekvésekről, aminek legújabb álneve: jogállamiság-mechanizmus. Az Európai Bizottság, de idesorolhatjuk nyugodtan az Európai Parlamentet is, folytonosan elégedetlen a saját mozgásterével, és mindig újabb és újabb területekre akar terjeszkedni. Ennek iskolapéldája az úgynevezett jogállamiság-mechanizmus, amelynek mélyelemzését szintén Szájer Józseftől kaphatja meg az ember, amelyben kifejti, hogy ezeknek alig van jogi alapja, legalábbis az uniót létrehozó Szerződésekben. A trükk lényege egyszerűen az, hogy arra hivatkozva, hogy egyes nemzeti hatóságok, jogalkalmazó szervek bizonyos százalékban uniós jogot is alkalmaznak, az unió beleszólást követel abba, hogy az egyes nemzeti jogrendszerek hogyan működjenek, milyen ellenőrzési mechanizmusaik legyenek, hogyan szervezzék meg az egyes tagországok a saját jogalkalmazásukat. Ezért mondjuk azt, hogy a jogállamisági mechanizmus csak fedőneve annak a föderalista törekvésnek, hogy nyomást akarnak gyakorolni a vonakodó kormányokra.

Befejezésképpen talán még arra a kérdésre kell válaszolnom, mit tud Magyarország felajánlani a közös európai politikához? Kellő szerénységgel az alábbi listát tudjuk felállítani. Először is jó példát tudunk mutatni a gazdasági reformok területén. Aztán segítséget tudunk nyújtani a migránsok hazaszállításához, ha szükség van rá; régóta mondjuk: a segítséget exportáljuk, s ne a gondokat importáljuk. Aztán tudunk tanácsot adni, ha van, aki kéri. Egy tanácsot kéretlenül is adunk, mert nekünk van magyar történelmi tapasztalatunk. Azt tanácsoljuk mindenkinek, hogy bánjon csínján azzal a gondolattal, hogy az iszlám bármely európai ország része lenne. Jó tudni az iszlám válaszát. Mi, magyarok ismerjük. Ha például az iszlám Németország része, az muszlimul azt jelenti, hogy Németország az iszlám része. Ezen érdemes elgondolkodni. Példa, segítség és tanács mellett azt is szelíden, de világosan meg kell mondanunk, hogy a jövőben sem hagyhatjuk magunkat, és nem engedhetjük meg, hogy olyasmire kényszerítsenek bennünket, amit nem akarunk. Ha pedig nem tudunk az egyezkedés során elegendő eredményt elérni, ha pedig nem tudjuk most elfogadni, de legalább tolerálni egymás álláspontját a migráció és a költségvetés kérdésében, akkor várjunk. Várjuk meg, hogy az európai emberek kinyilvánítsák az akaratukat a 2019-es választáson. S aztán jöjjön, aminek jönnie kell.

Köszönöm megtisztelő figyelmüket!

Jó napot kívánok, tisztelt Hölgyeim és Uraim!

Van itt nekem egy hivatalos átadó beszédem. Ebből majd lehet, hogy bizonyos részeket föl is olvasok, de előtte, ha megengedik, szeretnék néhány szót mondani mindarról, ami eszembe jutott, miközben hallgattam az elnök urat és a kiváló, egykori világbajnoki ezüstérmes sportolónkat. Ez egy kis ünnepségnek látszik, nem vagyunk sokan, nem is egy országos, kiemelt esemény, aligha hiszem, hogy a CNN, a BBC vagy a magyar közszolgálati televízió élőben adná, mégis mindannyian érezzük, akik itt vagyunk, hogy ez egy nagy dolog. Ami most történik itt velünk, amit elindítunk, vagy egy részét befejezve átadunk, és új szakaszokat nyitunk benne, egy nagy dolog. Hogy itt egy nagy dologról van szó, az onnan is kihüvelyezhető, hogyha az ember körülnéz, akkor láthatja, hogy milyen különböző területekről jöttünk most itt össze. Ez pedig csak akkor szokott megtörténni, hogyha valami nemcsak egy-egy ágazatnak, egy-egy szakmának fontos, hanem valahogy megérzik az emberek szakmájuk, származásuk meg lakóhelyük különbözőségétől függetlenül, hogy itt valami közös dologról van szó. Látom itt Molnár Péter urat, köszöntöm, látom a borászokat, akiket most választottak, talán éppen hegyközségi választás volt, ha nem tévedek, gratulálok hozzá. Látom az önkormányzati képviselőket. Ha egy kis településre egy nagyváros polgármestere eljön, akkor ott valami készülődik, nekik jó a szaglásuk, ezt mindig megérzik. Az, hogy Miskolc itt van, sokat jelent, ők is tudják, hogy nagy dologról van szó, köszöntöm a polgármester urat. Az államtitkár asszony személyében Nyíregyháza is képviselve van. Mióta ki lehet kerekezni ide, azóta a nyíregyháziak is maguknak érezhetik az országnak ezt a szeletét vagy sarkát. Itt vannak velünk az államigazgatási emberek, Ervin, tisztelettel köszöntelek, köszönöm, hogy eljöttél. Itt vannak velünk az erdészek, pedig most a vízről van szó, mégis itt vannak a famesterek, tisztelettel köszöntöm az erdészek képviselőjét. Köszöntöm azokat, akik nemcsak helyiek, hanem a Pilisből is eljöttek idáig, és itt vannak velünk a sportolók is. Tisztelettel köszöntöm a hely büszkeségét, aki ugyan győri színekben, de mindenki által tudottan tokajiként szerzett éppen európai bajnoki aranyérmet. Gratulálunk Önnek is! Tehát az, hogy ilyen sokan vagyunk, és különböző helyekről jöttünk össze, jól mutatja, hogy valószínűleg egy nagy dologról van szó.

Tisztelt Hölgyeim és Uraim!

Minden patetizmust mellőzve azért beszélhetünk arról, hogy itt most egy nagy dolog okán gyűltünk össze, mert valójában a hazaszeretetről beszélünk. A hazát kétfajta módon lehet szeretni, illetve a hazaszeretethez kétfajta úton lehet eljutni. El lehet szellemi természetű úton, az ember ül, olvas, zenét hallgat, ráérez, megmozdul a szíve. Valljuk be, hogy az embereknek a kisebbik része szokott így eljutni a saját hazája szeretetéhez. És el lehet jutni természetes módon, úgy, hogy az ember benne él a hazájában, és látja, hogy szép. Ahogy itt körülnéznek, látják, hogy szép. És azt látják, hogy nemcsak szép, hanem elérhető, nincs tőle elzárva, hozzáfér például a vizeihez, a gyerekeivel törődnek, táborokat szerveznek nekik, vigyáznak rájuk, tanítják. És aztán arra is rájönnek az emberek, hogy a haza szeretete nem megy a másik magyar szeretete nélkül. Az egy nehéz dolog, mert a mi fajtánkat nem olyan könnyű szeretni, és az ember rájön arra, hogy csak akkor tudunk egymáshoz utakat találni, hogyha közösen csinálunk dolgokat. Ha együtt csináljuk a dolgokat, minden azonnal működni kezd. Itt most egy olyan programnak az első fázisát zárjuk le, és nyitunk kaput a program következő része irányába, amely természetes módon teszi megélhetővé, elérhetővé a hazaszeretetet, és azokat az embereket is behozzák a nemzeti közösségbe, akik sose gondoltak arra, hogy ők egy nemzeti közösséghez tartoznak. És ez nagy dolog, ezt hívjuk mindennapi hazaszeretetnek, és szerintem az, ami történik velünk, az, hogy a hazánk bevon most bennünket a saját bűvkörébe, és látjuk, hogy hogyan fog ez megtörténni, nemcsak úgy, ahogy velünk megtörtént, hogy fog ez majd megtörténni a gyerekeinkkel, azokkal a szülőkkel és nagyszülőkkel, akik ide fogják hozni majd a gyermekeiket. Tehát egy nagy dolognak vagyunk részesei, és erre legyünk büszkék.

Amikor köszönetet mondok azoknak, akik ebben részt vettek, szeretném, ha éreznék, hogy nem egyszerűen egy állami beruházási, fejlesztési programban vettek részt, hanem egy nagy, közös vállalkozásban. És ha még inkább ki akarom tágítani ezt az összefüggést, akkor anélkül, hogy az orákulum veszélyes szerepébe csúsznék bele, azt azért elmondhatom Önöknek, hogy annyit – és Önök ezt el is fogadhatják talán tőlem – azért láthatunk az európai jövőből, hogy csak azok az országok fognak talpon maradni, akikben van hazaszeretet. Amit most itt csinálunk, hogy természetes utakat nyitunk az emberek számára, hogy csatlakozzanak a hazájukat szerető emberek közösségéhez, az egyben az ország megmaradásához való hozzájárulás is. Mert ha olvassák a híreket, látják a filmkockákat, ha megértik, hogy mi történik körülöttünk a világban, akkor, ha nem is tudják pontosam megfogalmazni, talán a szívükön keresztül érzik, hogy itt egy olyan korszakban vagyunk, ahol csak azok maradnak talpon, akik szeretik a hazájukat. Akik nem, azok el fogják az veszíteni, így vagy úgy, de el fogják veszíteni. És mi nem akarjuk elveszíteni, mert csak ez az egy van belőle, úgyhogy ebben a magasságban is rátekinthetünk erre a mai eseményre.

Mondok néhány hivatalos dolgot, ha megengedik. Az első és legfontosabb dolog, hogy a mai ünnepségünk sürgetésének eredményeképpen döntés született, sőt talán a munka is hamarosan megindul, hogy a bicikliút, amely belefutott a vízbe vagy a hídba, vagy nem is tudom, föltorlódott ott, a túlsó oldalon, hogy ennek az állapotnak most vége. Részben a sürgetés, részben a szorgalom, részben a félelem elegyének eredményeképpen most végre van egy döntés arról, mert a pénz már régóta megvan, hogy akkor végre azt a hidat kiszélesítjük, lesz rajta gyalogrész is, és át lehet rajta majd biciklizni is. Talán maga ez a történet alkalmat ad nekem arra, hogy elmondjam, hogy hozzá kell szokni – mi, akik vezetők vagyunk ebben az országban, hozzá vagyunk, de akik kevésbé töltenek be vezető pozíciókat nincsenek még hozzászokva ahhoz –, hogyha az ember valamit csinálni akar, akkor ellenállást kell legyűrni. Talán itt elmondhatom, hogy meg kell békülnünk azzal, hogy ez egy ultiország, aminek mégiscsak az a lényege, hogyha valaki akar csinálni valamit, akkor ketten összefognak, hogy ne sikerüljön, és azon át kell törni; ez a játék lényege. És ez nemcsak a kártyajátékban van úgy, hanem a magyar élet legtöbb területén így van, de ha az ember egyszer áttört, mint ebben az esetben is látjuk, akkor már semmi sem állítja meg, akkor „all in” van, minden jön: kocsi, ló. Tehát ez egy ilyen ország, tisztelt Hölgyeim és Uraim! Hogyha jó dolgot akar csinálni az ember, akkor társakat kell keresni az elején, át kell törni, és ha az sikerül, akkor láss csudát: az következik be, hogy mindenki, aki korábban ellenezte a dolgot, vagy kétségei voltak, hirtelen maga is az ügy hívévé válik. Ez nem számításból van, ilyen nép a mienk, nem hiszi el, hogy korábban elgondolhatatlannak képzelt ügyek megvalósulhatnak, egyszerűen nem viszi rá a lélek, hogy belegondolja, belelássa a lehetőséget abba a nehéz helyzetbe, amiben éppen él. Ezért nekünk az a felelősségünk, akik itt vannak – szinte mindannyian ilyen emberek vagyunk –, hogy segítsünk az embereknek abban, hogy kitörhessenek azokból az élethelyzetből, amikből úgy gondolják, hogy nincs kiút.

Tisztelt Hölgyeim és Uraim!

Az egyik ilyen kitörési lehetőség az, hogy birtokba vesszük a saját országukat. Nem véletlenül van ez a furcsa neve Máriusz barátunk kormánybiztosságnak: „Bejárható Magyarország.” Vagyis a programok mind valami olyasmit mondanak, ami természetes kellene, hogy legyen, mert az ember él az országában, nyilván bejárja, hozzáfér, de ha visszagondolunk az elmúlt negyven-ötven évre, akkor ez nem nagyon volt így, vagy nagyon sokszor volt úgy, hogy nem éreztük, hogy közünk lenne a saját erdőinkhez, nem gondoltuk, hogy a fakitermelésen túl az népjóléti is lehetne. Nem gondoltuk az öntözőcsatornákról például azt, hogy azon kívül, hogy abból öntözni próbálunk, azon esetleg vízi járművel is lehet közlekedni. Aztán, amikor összeomlott a szocializmus, és bezárták a gyerektáborokat, meg eltűntek ezek a jóléti intézmények, akkor nem gondoltuk, hogy harminc évet kell arra várni, hogy újra országos hálózatokat tudjunk létrehozni, akár Erzsébet-táborokról, akár vándortáborokról van szó.

Tisztelt Hölgyeim és Uraim!

Fontos dolog, hogy a vízi és kerékpáros vándortáborokba idén már 7.500 diák jelentkezett. Fontos, hogy elmondjam itt Önöknek azt is, hogy miközben a magyar meghal a sportolóiért, igazi félistenként tiszteljük a világelsőséget szerzett sportolóinkat, aközben Európa legkevesebbet mozgó országai közé tartozunk. Tehát a fotelből jók vagyunk, szurkolásban erősek vagyunk, de ha föl kell állni, akkor hirtelen, hogy a hivatalos adatot is mondjam, Európa négy legkevesebbet sportoló nemzete közé tartozunk – ennek minden következményével együtt. Például a fiataloknak jelenleg – úgy, hogy mindennapos testnevelés van az iskolában – mindösszesen 36 százaléka sportol rendszeresen. Ez jól mutatja, hogy itt még nekünk, szülőknek, urambocsá’ nagyszülőknek sok munkánk lesz még, amíg a fotelből a sportpályákra vagy éppen a vízi pályákra visszahozzuk a gyerekeinket.

Tisztelt Hölgyeim és Uraim!

Szeretném azt is elmondani, hogy a magyar kormány fejében különböző, egymástól látszólag távol eső területek logikusan kapcsolódnak össze, hiszen ha 2030-ra Európa egyik legegészségesebben élő nemzete szeretnénk lenni, akkor egyszerre kell küzdenünk az egészségtelen élelmiszerek ellen, próbálkozni azzal, hogy a dohányzást visszaszorítsuk, erősítenünk kell a mindennapos testnevelést, és törődnünk kell a gyermekekkel, Erzsébet-táborokat, vándortáborokat kell működtetnünk. Szeretném elmondani Önöknek, hogy idén már nemcsak a Balaton partján, hanem már Erdélyben is vannak Erzsébet-táboraink. Persze mindenhez pénz kell. A mai találkozónk sem jöhetett volna létre, hogyha Magyarország az egyébként munkát vállaló és becsületesen dolgozó embereknek köszönhetően nem tudott volna lépéseket tenni, hogy a csóróságból végre kijöjjünk. Ez öl meg bennünket, a szegénység megnyomorítja a lelket, ezt Önök is tapasztalhatták az elmúlt egynéhány évtizedben. De végre úgy néz ki, hogy a csóróság korszakát, a córeszt magunk mögött hagyhatjuk, és végre nőnek a fizetések, nőnek a bérek, ez azt jelenti, hogy a gyerekeinket el tudjuk küldeni táborba, meg tudunk építeni ilyen stégeket, ilyen kikötőket, ilyen létesítményeket, és fönn is tudjuk azokat tartani a jövőben. És a tegnap benyújtott 2019-es évre szóló költségvetés is, országos költségvetés is jó bizakodással tölthet el bennünket, mert ott a sport, szabadidő továbbra is kiemelt támogatást kap majd. Vagyis van esélyünk arra, hogy Magyarország felálljon a fotelből, és sportért rajongó nemzetből sportoló nemzetté váljon.

Tisztelt Hölgyeim és Uraim!

Azt is el kell mondanom itt a média kedvéért különösképpen, hogy komoly összegeket fordítunk továbbra is a kerékpárutakra, a természetjárás megerősítésére, horribile dictu a sípályák támogatására, és folytatjuk a tokajihoz hasonló sport- és turisztikai központok létrehozását. Ami a helyieket illeti, azt kívánom nekik, hogy a beruházások eredményeképpen Tokaj ne csak a borkultúrájáról legyen híres, de egy virágzó, folyamatosan fejlődő, európai hírű sport- és turisztikai központtá válhasson. Ezzel a Tokaji Vízitúra Központot átadom. Használják egészséggel, leljenek a gyerekeink sok örömet benne!

Mindenkinek még egyszer köszönöm, akinek a keze munkáját dicséri, hogy ma itt lehetünk, és átadhatjuk ezt a létesítményt.

Jó napot kívánok, tisztelt Hölgyeim és Uraim!

Az a megtiszteltetés érte Magyarországot, hogy Szlovákia miniszterelnöke hivatalos látogatásra hazánkba látogatott. Köszönjük szépen, Miniszterelnök úr! Egy diplomáciai gyakorlatban ma ritka megbeszélést folytathattam a miniszterelnök úrral, ugyanis egy, két nemzet közötti, sikeres bizalomépítési folyamat kellős közepén vagyunk, és ha egy mondatban kellene, vagy egy szóban kellene összefoglalnom, hogy mi is a teendője a két miniszterelnöknek, akkor csak annyit kellene mondanom, hogy folytatni. Ugyanis a jó dolgokat már elindítottuk, a rossz dolgokat pedig már félretoltuk. A teendőnk az, hogy azon az úton, amin közösen elindultunk néhány évvel ezelőtt, végigmenjünk. Az első dolog, amit szeretnék leszögezni, hogy két sikeres ország találkozott itt ma egymással. Ha Önök történelmi távlatból vetnek egy pillantást Közép-Európára és azon belül Szlovákiára és Magyarországra, akkor látni fogják, hogy egy sikeres régió két sikeres országa találkozott ma. Meggyőződésem, hogy ez a siker – bár közép-európai siker – egy értékes európai siker, mert Európa és a kontinens sikere a régiók sikeréből épülhet föl. És ha vannak sikeres országok, amelyek sikeres régiókat alkotnak, akkor van sikeres Európa; ha nincsenek sikeres országok, és nincsenek sikeres régiók, akkor nincs sikeres Európa. Meggyőződésünk tehát, hogy a szlovák–magyar együttműködés és a V4 végső soron a közös európai sikerhez járul hozzá.

Tisztelt Hölgyeim és Uraim!

Azért is örülünk mindig, ha Szlovákia miniszterelnöke ellátogat hozzánk, mert újra és újra megköszönhetjük neki, hogy amikor Magyarország bajban volt, és a határokat meg kellett védeni, akkor Szlovákiára számíthattunk. Emlékezzenek rá, hogy katonákat és rendőröket is küldtek ide, és a nemzetközi vihar kellős közepén kiálltak Magyarország mellett, és Szlovákia világossá tette, hogy Magyarországnak joga van megvédeni a saját határait, és ehhez segítséget is nyújtott. Ez egy olyan dolog, amit mi, magyarok, tisztelt Miniszterelnök úr, hosszú ideig nem fogunk elfelejteni, és a két ország közötti bizalomépítésnek egy nagyon fontos építőkockája. Az elmúlt években Magyarország arra törekedett, hogy bebizonyítsuk minden szomszédunknak, így Szlovákiának is, hogy érdemes a magyarokkal együttműködni, mert aki a magyarokkal együttműködik, az megtalálja a saját számítását ebben az együttműködésben. Persze mi a saját érdekeinket követjük, de megtanultuk a történelem során, hogy csak úgy lehetünk sikeresek, ha a szomszédaink velünk együtt sikeresek. Mi abban vagyunk érdekeltek, hogy a szomszédaink is legalább olyan sikeresek legyenek, mint amilyenek mi vagyunk. Ez egy olyan közös kiindulópont, amely a kétoldalú kapcsolatok alapját képezi. A kétoldalú kapcsolatokról pedig a következőket szeretném Önöknek mondani. A magyarok nem hiszem, hogy tudatában vannak annak a ténynek, hogy Szlovákia Magyarország harmadik legfontosabb külkereskedelmi partnere. Tehát ha a kereskedelmi mérlegeinkre vetnek egy pillantást, azt fogják látni, hogy Németország és Ausztria után a harmadik legfontosabb kereskedelmi partnere Magyarországnak Szlovákia. Szerintem arról is ritkán gondolkodnak a magyarok, hogy körülbelül ezer szlovák cég dolgozik Magyarországon, és körülbelül ötezer magyar embernek adnak munkát. Arra pedig végképp ritkán gondolunk, hogy magyarok is, magyar cégek is, körülbelül tízezer magyar cég működik ma Szlovákiában. Jól látható tehát, hogy a két ország közötti gazdasági kapcsolatok kiemelkedőek. Egyébként ezzel a harmadik számú kereskedelmi partnerséggel, ha azt lefordítom a kereskedelem volumenére, akkor egy tízmilliárd eurós kereskedelemről beszélünk. Tízmilliárd eurónyi kereskedelemről, ami egy hatalmas szám. Jó okunk van, hogy gratuláljunk egymásnak ehhez a számhoz. Ezek után engedjék meg, hogy a feladatokról is szóljak néhány szót. Egyetértettünk abban, hogy az energetikai rendszereink összekötése kulcskérdés, mind a ketten pozitívan gondolkodunk a nukleáris energiáról, az energiarendszereink összekötése kulcskérdés. Az előző években a gázrendszereinket sikerült összekötni, a gázkonnektor megépült, és ma két ponton dolgoznak azon a szakemberek, hogy a villamosenergia-hálózataink is össze legyenek kötve. Ez nagy előrelépés lesz mindegyikünk, mindkét ország számára. Fontosnak tartom, hogy a két ország közötti fizikai összeköttetés a határmetszéspontoknál is megvalósult. Nagyon hosszú határunk van, egy 679 kilométer hosszú határunk van. Nyugat-Európában két határátkelőhely közötti átlagos távolság 2,5 kilométer, ez a szlovák–magyar határszakaszon 20 kilométer, ami azt a benyomást kelti, minthogyha nem állnánk jól. De hogyha onnan tekintünk erre, hogy évekkel ezelőtt ez sokkal rosszabb volt, és az előző szlovák miniszterelnökkel kötött megállapodásunknak az eredménye, hogy most már csak 20 kilométer az átlagos távolság, akkor azt gondolom, hogy a mögöttünk hagyott éveket sikeresnek minősíthetjük. Ma 34 határátkelőhely működik a két ország között, és ami a legfontosabb, hogy épül egy szép mérnöki attrakció keretében a Komárom városokat összekötő Duna-híd, amely lehetővé teszi az áruforgalomnak a jelentős növelését, és sok tíz kilométer megspórolását is mindkét irányból.

Tisztelt Hölgyeim és Uraim!

Fontosnak tartom, hogy a magyar közösség dolgáról is mondjak néhány szót. Bár ez igazából a miniszterelnök urat illeti. De én örömmel hallottam azokat az intézkedéseket, amelyeket a szlovák kormány tett az elmúlt időszakban. Magyarország egy speciális helyzetben lévő ország. Akkor tudunk bizalmi kapcsolatokat kialakítani a szomszédainkkal, ha úgy látjuk, hogy tisztességesen bánnak az ott élő magyar közösségekkel. És Szlovákia ebben a tekintetben sokat tett az elmúlt időszakban, én hálás vagyok ezért a miniszterelnök úrnak. Örülök, hogy a kisiskolák problémáját, amely fenyegető probléma volt, egy nagyvonalú kormánydöntéssel Szlovákia megoldotta. Köszönjük a vasúti többnyelvű tábláknak a döntését is, és örülünk annak, hogy a kisebbségi kulturális alapon keresztül a magyar közösséget nagyvonalúan támogatja Szlovákia.

Végezetül szeretnék kitérni arra, hogy július 1-jétől Szlovákia elnökli majd a V4-ek partnerségét, vagy stratégiai szövetségét. Az elmúlt években a V4-ekkel sikerült abba az állapotba jutnunk, hogy nagy célokat tudunk kitűzni. Ezek közül kiemelkedik a Budapest–Varsó gyorsvasút megépítése, amely Pozsonyon keresztül haladna, és a mai tárgyalások során azt láttam, hogy mindketten személyesen is elkötelezettek vagyunk abban, hogy Közép-Európát ne csak politikailag, hanem gazdasági értelemben is megépítsük. Ehhez pedig a gáz- és a villamosenergia-rendszerek összekapcsolásán túl, a határátkelőhelyek számának növelésén túl nagy közlekedési programokra is szükségünk van, mint amilyenné a Varsó–Budapest gyorsvonat pozsonyi érintéssel válhat. Ezért nagyon remélem, hogy ez a program – bár minden ilyen program hosszú éveket vesz igénybe – hamarosan elindulhat, és a megvalósíthatósági tanulmányokat a V4-ek keretében hamarosan olvashatjuk és megismerhetjük, hogy aztán döntéseket tudjunk hozni. Ezt csak azért tartottam fontosnak megemlíteni, hogy jelezzem, hogy a V4-ek többé nem a szegény országoknak a szövetsége, hanem a V4 olyan országoknak a szövetsége, amelyben nagy gazdasági dinamika van, óriási fejlődési lehetőség, fegyelmezett pénzügyek, az európai szabályokat betartó kormányok és nagy tervek. Ezek adták a mai tanácskozásunknak a hátterét és kiindulópontját.

Hálás vagyok még egyszer a miniszterelnök úrnak, hogy megtisztelte Magyarországot a látogatásával.

Jó napot kívánok! Valóban, egy masszív és földrengésbiztos költségvetést állítottunk össze, egymás között mi ezt a biztonságos növekedés költségvetésének nevezzük, hiszen van lehetőség a gazdaságban a növekedésre, de csak akkor, hogyha a kibontakozó válság megnyilvánulásaitól és viharaitól meg tudjuk védeni a gazdaságot és így a költségvetést. Gondolkodom azon, amit mondott, hogy 1,8 százalékos hiány sok vagy kevés. Nézze, én régi vágású családból jövök, ahol mindig arra tanítottak bennünket, hogy sose költsünk többet, mint amennyi pénzünk van. Tehát családi költségvetést hiányra nem lehet tervezni, mert akkor a hónap végén kölcsön kell kérni valakitől, mondjuk a szomszédtól, kínos. Egy idő után nem is adnak, azt gondolják az emberről, hogy micsoda család ez, a saját pénzét sem tudja beosztani hosszabban, tovább nyújtózkodik, mint ameddig a takarója ér. Szóval az 1,8 százalék azt jelenti, hogy többet költünk, mint amennyi pénzünk van, igaz, hogy csak 1,8 százalékkal, de többet. Na, most mi ment bennünket? Ennek nem örülök, én azt szeretném, ha ez nem így lenne, hanem több pénzünk lenne, mint amennyit elköltünk, és egy részét a megkeresett pénzünknek meg félre tudnánk tenni.

Nem lenne hiány, sőt többlet lenne, és félre tudnánk tenni, meg a korábban felhalmozott adósságot is csökkenteni tudnánk. De ha jól megnézzük a költségvetést, ez nem ilyen költségvetés, hiszen van benne hiány. De mi ment bennünket erkölcsileg és szakmailag is? Az ment, hogy a működést tekintve ez egy nullás költségvetés. Tehát ha azt a kérdést tesszük fel, hogy az állam és az ország működésére mennyit költ a költségvetés, akkor azt mondjuk, hogy annyit költünk, amennyit előállítunk, illetve megkeresünk. A hiány mind a jövőbe történő beruházásokból van, tehát a beruházások hozzák létre a hiányt, és joggal gondolhatja az ember, hogyha azért költ többet, hogy a jövőben gyorsabban tudjon fejlődni, és abból kiindulva, hogy jól költi el ezt a pénzt, akkor majd később ez fialni fog, és akkor jól járunk a mostani hiány rovására végrehajtott beruházásokkal. Ez a filozófiája a költségvetésnek. De még egyszer mondom: nem ez a legizgalmasabb benne, bár Önnek nem véletlenül szúrt szemet az 1,8 százalékos hiány, az előző kormányok alatt itt 3, 5 meg 9, meg a Jóisten tudja, hogy milyen költségvetési hiányok voltak. Ez egy stabil költségvetés, de én azt kértem a pénzügyminisztertől, hogy ez több legyen, mint stabil, ez legyen masszív és földrengésbiztos, mert könnyen lehet, hogy gazdasági válságban fogjuk leélni a következő éveinket. Én azt szeretném, hogyha lesz is válság, megszorítás meg semmiképpen ne legyen, ehhez pedig fegyelmezett gazdálkodás kell.

Van ilyen is. Tehát vannak ilyen elméletek is. Hogy tervez az ember költségvetést? Először is megpróbálja megérteni, hogy mi fog történni a világgazdaságban az előttünk álló évben. Minél nagyobb egy ország, ez annál kevésbé érinti, mert annál nagyobb a belső piaca, annál inkább tudja a tervezését kizárólag a saját gazdaságának a kilátásaira építeni. Mondjuk, egy Lengyelország, amelyik majdnem 40 milliós ország, másképp tervez, mint Magyarország. Mi egy tízmilliós ország vagyunk, és ha mi csak azt állítanánk elő Magyarországon, amit mi magunk elfogyasztunk, akkor az életszínvonalunk sokkal-sokkal alacsonyabb lenne, mint amilyen most. Az életszínvonal Magyarországon azért nő, és magasabb, mint egy tízmilliós ország esetében saját erőből indokolt lenne, mert óriási mennyiségű árut állítunk elő és adunk el külföldön. Ez azt jelenti, hogy okos emberek élnek Magyarországon, akik képesek előállítani olyan árukat, amiket külföldön el tudunk adni. Ez azt jelenti, hogy amit én mindig szeretnék aláhúzni, hogy Magyarországnak világszínvonalú munkásai vannak, és miután világszínvonalú munkásaink vannak, az áruink is azok, el tudjuk őket adni, és a kereskedelemből, az itthon megtermelt többlet eladásából a magyar gazdaságnak nagyon komoly erőforrása, többlete keletkezik, a mi külkereskedelmi mérlegünk hosszú idő óta pozitív. Most ezért bennünket a világgazdaság változása jobban érint, mint az olyan országokat, amelyeknek nagyobb a belső piacuk. Ezért kell nekünk, különösen a miniszterelnöknek nagyon nagy radarképernyőn és érzékeny szenzorokkal figyelni, hogy mi történik a világgazdaságban, mert annak a hatása Magyarországra gyorsan megérkezik. Mit látok ma? Először is fontos, hogy az ember ne csak a saját szemére hagyatkozzon, mert vannak Nobel-díjas közgazdászok, Magyarországnak is vannak nagyon komoly szakemberei, őket folyamatosan figyelni kell és hallgatni. Én nagyon sokat diskurálok velük, hogy kihüvelyezzem a mondandójukból, hogy mi várható. Amit biztosan tudunk mondani, az, hogy a nemzetközi pénzpiacon felvehető hiteleknek a kamata nőni fog, tehát hogy az úgynevezett olcsó pénz korszaka, amikor alacsony kamattal lehetett hitelhez jutni, most változó félben van, a kamatemelések folyamata megindult. Senki nem tudja, milyen ütemben fog emelkedni, de lehet számítani arra, hogy a kamatok növekedni fognak. A második, még nagyobb probléma az, hogyha most Ön vet egy pillantást az Európai Unió tagállamainak a költségvetési helyzetére, különösen az eurózónához tartozó államoknak a költségvetéseire, akkor azt fogja látni, hogy mindenhol magasabb az eladósodottság, mint a 2008-as válság idején volt. Akkor is a magas eladósodottságból lett a baj. Szerencsétlen körülmények adódtak össze, plusz az államok magas eladósodottságtól szenvedtek. Most magasabbak az adósságszintek, mint 2008-ban voltak. Ha jön a drága pénz, a magasabb kamatok időszaka, és az ember el van adósodva, akkor könnyen bajba kerülhet. Ugye, Magyarország nyolcvan-egynéhány százalékos adósságszintről leküzdötte magát 72 környékére, és továbbra is minden évben csökkentjük az államadósságot. Egyébként bennünket is földhöz vághatna egy ilyen magas kamatkorszaknak a következménye. A harmadik dolog, amit látunk biztosan, hogy kereskedelmi háború bontakozik ki a világban, az Egyesült Államok még Európával szemben is megnyitott egy ilyen küzdelmet, ez bennünket bizony kedvezőtlenül érint. Ezért én azt gondolom, ezek csak felhők, még nem esik az eső, tehát vihar még nincs, hurrikán végképp nincsen, de felhők vannak az égen. Ha ezek a felhők szerencsétlen módon rendeződnek el, abból lehet válság, de ma senki nem tudja megmondani, hogy hogyan rendeződnek el ezek a felhők. Felelősen kell gazdálkodni, az ember felelősséget visel egy országért, ilyenkor tehát megfontoltan kell költségvetést megalkotni, mert a költségvetés adja a védekezésünk alapját, ezért megnöveltük a költségvetésben az országvédelmi tartalékot, jelentősen megnöveltük, hogyha baj lesz, akkor ahhoz hozzá tudjunk nyúlni, ha kell, ki tudjuk nyitni az esernyőt.

Még annyit azért hadd mondjak a hallgatók megnyugtatására, hogy ezek a nemzetközi válságjelenségek azért nem fognak bennünket eltéríteni a céljainktól. Mert hát éppen arra való a kormány is meg a költségvetés is, hogyha egy közösségnek, mint amilyen a magyar nemzet, vannak világos céljai – ugye, a választásokkor ezeket mindig meg is erősítik az emberek, ez most is megtörtént –, akkor a célok szerint kell összeállítani a költségvetést és folytatni a gazdaságpolitikát. Tehát az előttünk álló évben továbbra is fontos lesz és megvalósul a biztonság megvédése, megteremtése, folytatódni fog a növekedés, támogatni fogjuk a gyermeket nevelő családokat, és a munkanélküliség is tovább fog csökkenni, vagyis egy újabb lépést teszünk a teljes foglalkoztatás felé. Tehát a célokat Magyarország nem akarja feladni. Nem akarunk stagnálni, növekedni akarunk, ezért mi ezt egy biztonságos növekedésnek tekintjük, amelynek az a célja, mármint a költségvetésnek az a célja, hogy a közösen megjelölt terveinket meg tudjuk valósítani, még ha nehezebb körülmények között is, mint, mondjuk, tavaly vagy tavalyelőtt. Jó alapot jelent – erről ritkán beszélünk, mert bonyolult összefüggés – a legtöbb országban, vagy hagyjuk is a többieket, nézzük meg Magyarországot: 2010 előtt az volt a szokás, hogy a választás évében tönkrevágták a költségvetést, különösen a szocialista kormányok minden négy évben választási költségvetést csináltak, és utána a következő év ráment a károk helyrehozatalára. Én sohasem járultam ehhez hozzá, tehát ha valaki megnézi, akkor a 2014-es választáskor sem járultam hozzá, hogy a ’14-es költségvetés ésszerűtlen legyen, és most, 2018-ban sem. Tehát nem csináltunk a ’18-as évre választási költségvetést, hanem olyan költségvetést csináltunk, amely nem a pártok, hanem az emberek érdekét szolgálja, és a 2019-es költségvetést, na, most erről beszélünk, hogy mi lesz ’19-ben, jó alapokról tudjuk megindítani. Ami a politikát illeti, hát ott az én ízlésem szerint vagy a mi érdekeink szerint kedvező dolgok történnek. Megjelentek a keményfiúk az európai politikában. Sokan azt gondolták, hogy talán mi vagyunk egy kicsi érdesebbek vagy sprődebbek az unióban megszokottnál, hát most meg tanulják, hol lakik a Jóisten, mert kiderül, hogy mi úrigyerekek és zsúrfiúk vagyunk azokhoz az új vezetőkhöz képest, akik most kinyitották a szájukat, és olyanokat mondanak, hogy az még az egyébként egyenes beszédű magyarok számára is meglepő. Ezt látom Ausztriában és Olaszországban is.

Szép, szép, de ne veszítsük el a realitásérzékünket. Olaszország egy sok tízmilliós ország, 60 millió körül vannak, Magyarország meg egy tízmilliós ország. Tehát én mindig arra bátorítom a magyarokat, hogy viselkedjünk úgy, ahogy ezeréves teljesítményére büszke ország polgáraiként viselkedni illik, tehát sose kövessük el azt a hibát, hogy kisebbnek lássuk magunkat, mint amilyenek vagyunk, ne becsüljük alá ne csak a saját munkánkat, de az elődeink munkáját meg különösen nem. Kevés ország van Európában, ha egyáltalán, amely ezer év óta saját állami keretek között, tiszteletreméltó teljesítményt elérve tudta volna szervezni az életét. Mi, magyarok ilyenek vagyunk, tehát legyünk büszkék mindarra, amit elértünk. De attól is óvok, hogy átessünk a ló másik oldalára, tehát azért jó, ha tudjuk, hogy hol a helyünk, mert ebből lehet kiindulni, ha az ember reális politikát akar csinálni. Ha nem, akkor pofára vagy arcra esik, vagy pórul jár, ahogy tetszik. Tehát én semmiképpen nem említem Magyarországot egy napon Olaszországgal, hogyha a politikai befolyásról és súlyról van szó. Az igaz, hogy én vagyok a legöregebb harcos vagy veterán az Európai Unióban. Én már 1998-ban is ott voltam az európai miniszterelnökök között, amikor a most negyven-egynéhány éves olasz vagy bármilyen más vezetők akkor körülbelül a középiskolák elvégzése körül voltak, és a gimnáziumi érettségivel bajmolódtak. Tehát kétségkívül van egy rutin meg tapasztalatbeli különbség, és a politikában a tiszteletet igazából az idő adja meg, és így Magyarország jó okkal követelhet magának tiszteletet, de ez nem tünteti el a súlycsoportbeli különbséget, a légsúly meg a nehézsúly nem összekeverendő, mert akkor az ember kirepül a ringből. Tehát ezért kellő szerénységgel, de persze még egyszer mondom, a tapasztalatunknak a tudatában kell alakítani a kapcsolatainkat. Igaz, az olaszok megmondták, hogy a migrációnak véget vetnek, azt is mondták, hogy nem szétosztogatni kell az illegálisan beérkezett migránsokat, hanem ki kell szállítani őket az Európai Unió területéről. Ezzel én egyetértek, sőt a V4-ek korábban már ajánlott fel sok-sok-sok milliárd forintot az olasz kormánynak, hogy ebben a kiszállításban meg tudja kezdeni a terveinek a végrehajtását, mert ahhoz természetesen, hogy kiszállítsunk innen embereket, létre kell hozni egy fogadóállomást valahol Afrikában, ahová vissza tudjuk őket vinni. Ez persze szerencsére nem Magyarország személyes problémája, mert innen nincs kit kivinni, mert nem engedünk be senkit. De ahol beengedtek, és elkövették azt a hibát, hogy sok százezer vagy egy-két milliónyi migránsuk van, ott nehéz idők jönnek, ha valóban ki akarják szállítani a migránsokat Európából, amit egyébként Magyarország támogat, habár ez nem az ő személyes ügye, de közös európai ügy, ezért támogatjuk.

Persze, ezt én meg is értem, és nehéz is nekik. Értem a szándékot is: meg akarnak szabadulni azoktól, akiket nem kellett volna beengedni, ez a helyzet. Én értem, hogy nekik nehéz, de ez nem ok arra, hogy hozzájáruljak ahhoz, hogy tönkretegyék Magyarországot. Ide nem fognak természetesen senkit sem elküldeni. Én azt tudom ajánlani az olasz miniszterelnöknek, hogyha meg akarnak szabadulni a migránsoktól, amit én teljesen megértek, akkor ne szétosszák őket, hanem szállítsák ki, és ebben Magyarország tud segítséget nyújtani.

Nézze, az előbb arról beszéltem, hogy legyünk mértéktartóak és realisták, de Magyarországról nem lehet azt mondani, hogy a küszöb alatt közlekedve, sunyin megpróbál kibekkelni dolgokat, rólam meg végkép nem. Tehát én úgy voltam vele már évekkel ezelőtt, egy olyan konfliktus lesz ez a bevándorlás, migrációs konfliktus, hogy aki az elején nem beszél egyenesen, és nem cselekszik egyértelműen, az később bajba kerülhet. Most látom, hogy sokan módosítgatják az álláspontjukat, most már olyan, mintha a mienk lenne, de már nem segít rajtuk. Mert az elején nem szabadott elhibázni, aki elhibázta az elején, most bajban van. Én a legelején is azt mondtam, hogy nagyon nagy konfliktus lesz ebből, a kerítésből is, abból, hogy nem engedjük be a migránsokat, és hogy Brüsszelben és Németországban meg számos kapcsolatrendszerünkben ebből majd zavar keletkezik. De ha az elején nem tesszük oda magunkat, ha az elején nem állunk ki az érdekeinkért, ha az elején nem állunk ki az érdekeinkért, ha az elején hibát követünk el, abból baj lesz, tehát az elején kellett világosan beszélni. Hát ezért is szerepel ma Magyarország a nemzeti össztermékét, a katonai erejét, a gazdasági súlyát jóval meghaladó mértékben az európai nyilvánosságban, amire mi nem ácsingóztunk, úgy kell nekünk ez, mint üveges tótnak a hanyattesés. Van nekünk éppen elég dolgunk Magyarországgal, de az elején muszáj volt nem hibázni, a nem hibázás pedig azt jelentette, hogy szembe kellett fordulni az európai elittel és a magyar emberek oldalára kellett állni. Európa bajai ma abból vannak, a politikai bajok abból vannak, hogy az, amit az emberek akarnak és csinálnának, nem az, mint amit a vezetőik akarnak, és a vezetőik csinálnak. És ez az ellentmondás, az egyre táguló olló okoz politikai válságot mindenhol Európában. Ez bennünket elkerült, ezért van az, hogy Magyarországon politikai stabilitás van, számos európai országban pedig instabilitás.

Nézze, nem személyes ügy ez, és engem nem kell irigyelni, van nekem bajom épp elég, irigyeljék a magyarokat, arra viszont jó okuk van.

Magyarország a Balkán kapuja, nekünk elemi érdekünk, hogy a dolgok rendben menjenek a tőlünk délre eső területeken, elemi érdekünk, hogy Szerbiának jól menjen, elemi érdekünk, hogy Szerbia stabil ország legyen, és erős ország legyen, ezért is működünk velük együtt, van közös szerb–magyar érdek. A szerbeknek is jó, hogyha erős szomszédjuk van, és nekünk is jó, hogyha Szerbia szépen fejlődik, úgyhogy ezen az elvi alapon, a két nép közös érdekének alapján építjük a kapcsolatainkat, és Szerbia stratégiai ország a számunkra a jövőben is. Nagyon sok energiát fektetek abba, hogy a szerb–magyar, egyébként történelmileg nem könnyű kapcsolatokat átalakítsuk, és legyen közös jövőnk, amelyben mind a két nemzet számíthat a másikra. Tehát én szoros szerb–magyar együttműködést szeretnék, ezért támogatjuk Szerbia uniós tagságát, támogatjuk a határvédelmet, és igyekszünk jó szomszédjai lenni Szerbiának. Ugye, ők egy olyan ország, ami csak rajtunk keresztül kap gázt, ennek persze ilyenkor a júniusi hőségben nincsen jelentősége, de télen van, időnként itt ebből gondok vannak, mármint az energia- és gázellátásból. Én már korábban is elmentem Szerbiába, és elmondtam világosan, hogy amíg a magyar tározókban egy molekulányi gáz van, addig a szerbeknek lesz mivel fűteniük. Tehát mi igyekszünk megbízható, baráti országként kapcsolatot építeni velük. Úgyhogy ha a szerbeknek határvédelmi segítségre van szükségük – a két belügyminiszter között egyébként kiváló a kapcsolat –, minden segítséget meg fogunk adni. Ugyanilyen fontos ország Macedónia, hiszen a macedón határ, a déli határ megvédése a mi biztonságunknak is előfeltétele, korábban is nyújtottunk segítséget, most is fogunk segítséget nyújtani. Valóban látjuk a jelét annak, hogy a migrációs hullámban, tehát jön a dagály, apály után dagály, felduzzad most, és ez kihívást jelent. Azt már sikerült elérnünk, hogy minden migráns tudja, hogy abba az irányba, amelyet az útjelző tábla mutat, és az van ráírva, hogy Magyarország, nem kell menni. Ez jó, de a szomszédjainkat ez még nem védi meg, és nekünk stabil szomszédok is kellenek, tehát segítséget kell nekik nyújtani.

Nézze, most már nyílt sisakkal kell játszani, miután mi vagyunk a kisebbek, bár erősek vagyunk, nekünk a nyíltsisakos mérkőzés mindig jobb, mint a rejtett. A rejtett, asztal alatti vagy ilyen vízilabdameccs-szerű, víz alatti küzdelem a kisebbnek mindig rossz, az erősebbnek meg mindig kedvezőbb. Tehát mi a nyíltsisakos érvelés, nyíltsisakos politika és nyíltsisakos bajvívásnak vagyunk hívei, itt van esélyünk. Annyi, amennyi, azt tudjuk mondani, megragadható mennyiségű és méretű esélyünk van, tehát érdemes harcolni. Egy nálunk nagyobb erővel, mint amilyen Soros György és a hadserege, szemben is érdemes harcolni. Van szerepünk abban, hogy ez a hálózat felszínre került, hiszen mi hoztuk felszínre, és most nyíltan be kell vallani a célokat. Ők bevándorlást akarnak. Egy lakosságcsere, egy népességcsere zajlik Európában, részben azért, hogy a spekulánsok, mint amilyen Soros is, sok pénzt kereshessenek. Tehát ők azért akarják tönkretenni Európát, mert abból nagy profitot remélnek. A pénzügyi spekulánsok már csak ilyenek, nem kell ezen meglepődni, de tudomásul sem kell venni. Másfelől van ideológiai motiváció is. Ők egy multikulturális Európában hisznek, nem szeretik a keresztény Európát, nem szeretik a keresztény Európa hagyományait, nem szeretik egyáltalán a keresztényeket, azt gondolják, hogyha jól összekevernek bennünket valami másfajta néppel, akkor mi majd szebbek leszünk, jobban fogunk kinézni, és ez egy élhetőbb Európa lesz. Mi azonban nem akarunk összekeveredni másokkal, mi tisztában vagyunk a saját hibáinkkal is, nem gondoljuk, hogy tökéletesek lennénk, de jók vagyunk úgy, ahogy vagyunk; kereszténynek meg akarunk maradni. A nyelvünkben, a kultúránkban, az ízlésünkben, az életmódunkban, a családról, a férfi-nő viszonyról vallott felfogásunkban, a vallásszabadságról vallott felfogásunkban kitartunk az európai életmódunk mellett, és nem akarunk összekeveredni másokkal azért, hogy egy új minőség jöjjön létre. Vannak szép hagyományai a keresztény Európának, annak az erényeit kell feleleveníteni. Éppenhogy a gyökerekhez kell visszatérni, és Európa a régi nagyságát akkor érheti el, hogyha a keresztény erényeket, amelyek szélesek, sokszínűek – hogy mondjam – erősek is és megindítóak is, hiszen a szív van a középpontjában, mégiscsak egy szeretetvallásra felépült kultúráról beszélünk, a kereszténység ilyen, ezt akarjuk megvédeni, van ennek elég szépsége, nem kell ezt összekeverni semmivel. Ez a mi álláspontunk, ez egy nagy vita, amit Magyarországon a magyarok szerencsére két hónappal ezelőtt eldöntöttek, de Európában az előttünk álló európai választáson éppen ezek a kérdések lesznek nyitottak, és választási kérdések. Tehát egy kultúrharc, értékek összeütközése, erről fog szólni, jövőválasztás, erről fog szólni az európai uniós választás jövő májusban, és sok mindent el lehet veszíteni azon a választáson, ha nem figyelünk oda.

Benyújtottunk valóban egy jelentősebb indítványt, amit el is kereszteltünk, hogy „Magyarország az első.” Ez a pontos címe, két részből áll, van benne egy alkotmánymódosítás, és van benne egy büntetőtörvénykönyv-módosítás. Az alkotmánymódosítás azt mondja ki, amit szerettünk volna már 2016-ban kimondani, de az ellenzéki pártok az alkotmánymódosítást akkor nem támogatták, a népszavazáskor pedig a részvétel nem volt elég, hogy akkor ezt el tudjuk érni, kétharmadunk meg nem volt. Most van, ilyenkor nem szabad hezitálni, az ország védelmére azonnal mozgósítani kell az embernek ilyenkor az erejét, és az elmaradt az alkotmánymódosítást meg kell csinálni. Ebben kimondjuk, hogy idegen népesség betelepítése Magyarországra tilos. A Büntető törvénykönyvben pedig kimondjuk, hogy az illegális migráció szervezése Magyarország területén bűncselekmény, és Magyarország területére is az, akkor is, ha valaki külföldről követi ezt el, például külföldön nyomtat olyan röplapokat, amelyek arra buzdítanak Magyarországra belépni nem jogosult embereket, hogy jöjjenek Magyarországra. Vagy ha esetleg valakinek sok pénze van, és ilyeneket finanszíroz, mondjuk, NGO-kon keresztül, vagy közvetlenül, azt a magyar törvények, a Büntető törvénykönyv ezentúl büntetni rendeli, és az ilyen embereket az országból ki lehet tiltani, a határ környékéről el lehet szállítani.

Úgy van ez, tetszik tudni, hogyha már csinálni akartuk, akkor csináljuk komolyan, tehát nemcsak azt az egy-két rövid kis módosítást, amit az illegális migráció elleni harc szükségessé tesz, iktatjuk be az alkotmányba, hanem szellemi alapokat is teremtünk egy-egy ilyen konkrét rendelkezéshez. Tehát az alkotmánynak egy mélyebb módosításáról is szó van, ahol kimondjuk az identitás védelmét, kimondjuk azt, hogy az európai uniós szabályokat csak addig lehet alkalmazni Magyarországon, amíg az nem sérti Magyarországnak az önazonosságát, az identitását, és kimondunk még néhány, kifejezetten a saját kultúránkat megvédő elvet is az alkotmányban, amely szilárd alapot ad arra, hogy a migráció elleni szabályozások utána meg tudjanak állni a lábukon. Tehát az alkotmánymódosításnak van filozófiai mélysége, és ha már megnyitottuk, akkor egy-két régebbi ügyet is el akarunk rendezni, amiről nagyon hosszan zajlottak viták Magyarországon, ilyen a magánélet védelme és a gyülekezési szabadság konfliktusa, és ilyen a közigazgatási bíróságnak a felállítása, ezeket is, ha már hozzányúltunk az alkotmányhoz, akkor most ezt megtesszük. Bár ez nem az általunk is tervezett nagy alkotmánymódosítás, hanem egy gyors, most esedékes, több rendelkezésből álló alkotmánymódosító ciklus. De van egy tervünk arra nézve, hogy majd szeptembertől megindított munkában, hiszen a 2011-ben megalkotott alkotmányunk most már elegendő gyakorlati tapasztalatot nyújtott nekünk a valóságos életben. Tehát szeretnénk valamikor az ősszel megindítani egy egy-másfél éves alkotmányrevíziót, ahol átnézzük, hogy mi az, ami bevált, mi az, ami beválhatott volna, mi az, amit az alkotmány szabályozott, de nem igazodott hozzá az alacsonyabb jogszabályoknak a világa, és hol maradtak esetleg olyan szabályozási rések, amiket új alkotmányos szövegekkel kell áthidalni vagy kitölteni. Tehát lesz majd egy nagyobb ívű alkotmánymódosítás is. Szeptemberben indul az erről szóló diskurzus, és szerintem az egy-másfél évig is eltart majd. De függetlenül ettől, úgy éreztük, hogy itt és most Magyarország biztonsága érdekében a „Magyarország az első” törvénycsomagot be kell nyújtani, és az alkotmánymódosítást a biztonság és a védekezés okán most azonnal meg kell tennünk.

Mélyen tisztelt Elnök-Vezérigazgató Úr! Excellenciás Nagykövet Úr! Tisztelt Rektor Úr! Hölgyeim és Uraim!

Minden kornak megvannak a maga kihívásai. Ezekre a kihívásokra akkor születnek jó válaszok, ha nem érjük be annyival, hogy egyszerűen követjük a dolgok logikáját. Akkor járunk el helyesen, hogyha a saját észjárásunknak megfelelően, a magunk akarata szerint a valóságot is képesek vagyunk hajlítani. Politikusként ebben látom az innováció lényegét. Ezért is van úgy, hogy az Ericsson általános tiszteletet élvez az államvezetéssel foglalkozók körében nemcsak Magyarországon, hanem tapasztalataim szerint egész Európában is. Tisztelt Vezérigazgató úr, az Ericsson ezen a pályán igazi nagymenőnek számít. A valóság saját észjárásunk szerinti alakítása, magunkhoz hajlítása ma már Magyarországon is bevett gondolat. A magyarok ma már újra elhiszik magukról, hogy többre képesek annál, mintsem hogy ügyesen lavírozzanak és alkalmazkodjanak. Magyarország ma már nemcsak mer gondolkodni, hanem időnként mer magyarul gondolkodni. Ez látható az adórendszeren, a költségvetési gazdálkodáson, a befektetés támogatási rendszeren, de láthatjuk a külpolitikánkon, a határvédelmen és a migrációs politikában is. Ez a mai nap is erről szól. A saját logikánkat követjük. Ehhez, kedves Vendégeink, jó adottságaink vannak, mert – hasonlóképpen a vendégeinkhez – nekünk, magyaroknak is van egy egyedülálló nyelvünk, következésképpen egyedülálló észjárásunk is. Mindig másképpen látjuk, másképpen írjuk le, és másképpen értjük meg a világot, mint mások. Talán ezért mondták a magyar tudósokról korábban Amerikában, hogy a Marsról érkeztek. Meglehet, hogy onnan jöttek, de abban egyetérthetünk a világ többi népével, hogy nekünk a Földet kell jobb hellyé tennünk.

Tisztelt Hölgyeim és Uraim! Tisztelt Vezérigazgató Úr!

A telekommunikáció európai úttörői között a kezdetek óta ott voltak a svédek mellett a magyarok is. A mi forradalmárunk Puskás Tivadar volt. Neki köszönhetően viszonylag gyorsan a távközlés élvonalába került Magyarország. És ez már az Önök alapítójának, a svéd telekommunikáció atyjának, Lars Magnus Ericssonnak is föltűnt. 1911-ben ugyanis az első külföldi beruházónk ebben a szektorban éppen az Ericsson volt. Nekünk, magyaroknak ez történelmi pillanat volt. Több mint száz évvel ezelőtt stratégiai szövetséget kötöttünk a svédekkel. Talán egy lépéssel akkor a világ előtt is jártunk. Ugyanilyen lépéselőnyt szeretnénk kialakítani magunknak most, amikor forradalmi átalakuláson megy keresztül az egész világ és a telekommunikációs szektor.

Hölgyeim és Uraim!

Biztató jeleket láthatunk. A magyar gazdasági növekedés közel negyedét, több mint 20 százalékát az elmúlt években a digitális gazdaság adta. Ez a szektor már most stratégiai jelentőségű, de kellene még néhány ezer exportképes kis- és közepes vállalkozás és majd tízezer fiatal mérnök és informatikus is. Ezért támogattuk és támogatjuk az ágazat növekedését; 2010 és 2014 között több mint 1100 cég fejlődését segítettük, 2014 és 2021 között pedig minden eddiginél többet, több mint 130 milliárd forintot fogunk fordítani a telekommunikáció fejlesztésére. A terveink szerint ebből a pénzből több mint 8000 céget érhetünk el. A kormány stratégiai megállapodást is kötött az elmúlt években tizenegy ágazati szereplővel, és ezt a munkát szeretnénk folytatni a jövőben is.

Tisztelt Hölgyeim és Uraim!

Már egy új gazdaságfilozófiai irányzataként beszélnek a dataizmusról, az információáramlásról és a technológiáról, amely valóban új korszakot nyitott a XXI. századi emberiség történetében. Magyarország vezetőinek nemcsak a politikában, de a gazdaságban, a tudományban és a szellemi életben is meg kell érteniük, hogy aki helyt akar állni a jövőért folytatott küzdelmekben, meg kell tanulnia a hajózást a globális adatfolyamok, az információáramlás óceánján. Amit a XVI-XVII. században a nagy tengerésznépek jelentettek az emberiségnek, azt jelentik ma az információtechnológia XXI. századi prófétái és tudósai. A magyar kormány a gazdaságpolitikában e mellett a jövő mellett kötelezte el magát. Hódítói és nyertesei akarunk lenni ennek az egyre bővülő világnak, amit a robbanásszerű fejlődést mutató tudomány kínál nekünk. Úgy látjuk, hogy az az ország, amelyik ebből kimarad, hosszú időre lemaradhat. Azért hoztuk létre az Innovációs és Technológiai Minisztériumot, hogy mi is ott lehessünk a jövőt felfedező és meghódító nemzetek között. Megértettük, hogy a jövőben azok az országok lesznek versenyképesek, amelyek felkészítik munkavállalóikat és vállalataikat az új technológiák alkalmazására.

Tisztelt Hölgyeim és Uraim!

Amikor a rendszerváltás hajnalán az Ericsson megérkezett hozzánk, nem összeszerelő üzemet, nem alkatrészgyárat, hanem azonnal szoftverfejlesztő központot alapított nálunk. Villámgyorsan felismerték, hogy a magyar szellem igazi európai minőséget képvisel, és már 1992-ben úgy döntöttek, hogy a Budapesti Műszaki Egyetemmel együttműködve laboratóriumot létesítenek a nagysebességű hálózatok kutatására. A miértre az Ericsson korábbi elnöke, Lars Ramquist adta meg a tömör választ: „Az Ericsson olyan multinacionális vállalat, amely oda költözik, ahol a tudás lakik.” Márpedig Magyarország mindig is a tudás otthona volt, az időnként bántóan mostoha körülmények ellenére is. Felsorolni sem könnyű, mi minden történt már az Ericssonnal együttműködve. A ma átadásra kerülő Ericsson Ház a jövő legkényesebb igényeit is kielégíti. Büszkék vagyunk rá, hogy itt, a Duna partján, a műegyetem és az ELTE közvetlen szomszédságában lévő épületben kapott helyet az Ericsson egyik legnagyobb kutatás-fejlesztési központja, hazánk egyik legkorszerűbb és egyik legnagyobb szerverterme, valamint az Ericsson innovációs műhelye, az Ericsson Garázs is. A névválasztáshoz különösképpen is gratulálok! Számomra a legfontosabb, és mindent elmond talán ennek az együttműködésnek a lényegéről, hogy a legnagyobb magyar egyetemek a cégtől alig néhány lépésnyi távolságban vannak.

Tisztelt Hölgyeim és Uraim!

Végezetül úgy látom, és erről tárgyaltunk ma az elnök-vezérigazgató úrral is, hogy négy dolog van, amivel sikeressé tudjuk tenni az Ericssonnal kötött stratégiai szövetségünket. Négy lehetőség, amelyek így, együtt Európa kevés országában találhatók meg. Először is vannak a kiváló szakemberek; nagy tudásbázison alapuló, modern oktatás; a kutatás-fejlesztés kormányzati szintű támogatása; valamint egy olyan elkötelezett költségvetési politika – habár a pénzügyminiszter most nincs itt –, amely a következő években egyre több forrást irányít majd ebbe az ágazatba. Ez az a négy dolog, amely révén még magasabb szintre tudjuk emelni Magyarország és az Ericsson közti szövetséget. És ez az a négy dolog, amely révén lépéselőnyre is szert tehetünk az egyre erősebb globális versenyben. Az Ericsson is és Magyarország is. Együtt, közös erővel. Vezérigazgató úr, hálásak vagyunk, hogy eljött hozzánk, megtiszteltetés ez Magyarország számára.

Köszönöm, hogy meghallgattak!

Tisztelt Egyházi és Világi Elöljáróink! Kedves Cserkészek! Tisztelt Hölgyeim és Uraim!

Tisztelettel köszöntöm a Magyar Cserkészszövetség vezetőit, nemcsak a jelenleg hivatalban lévőket, de a jövő magyar cserkészvezetőit is, akik már bizonyosan itt vannak a hallgatóság soraiban. Rövidgatyásan vagy copfosan, talán még csak nemrég tették le a fogadalmukat Isten, a haza és az embertársaik szolgálatára és segítésére. Olyan fogadalom ez, amely bő száz év során sok-sok millió ember számára lett iránytű és igazodási pont olyan fiatalok számára, akik később neves írók, tudósok, sportolók, egyházi és világi vezetők lettek, köztük hárman amerikai elnökök, öten pedig még a Holdon is tábort vertek.

Tisztelt Hölgyeim és Uraim!

Azért vagyunk itt, hogy átadjuk Önöknek, átadjuk Nektek ezt a 2,5 milliárd forintból felújított épületet, egy százhetven éves történelmi jelentőségű épületet, a 106 éve fennálló Magyar Cserkészszövetségnek, és Önökön, rajtuk keresztül a magyar ifjúságnak. Amikor Önök ma birtokba veszik ezt a kastélyt, nemcsak egy szép és korszerű épületet látunk magunk előtt, hanem két nagy múltú arisztokrata család fészkét, Görgey Artúr egykori hadiszállását, Tisza István miniszterelnök úr otthonát és Király Béla nemzetőrségének utolsó szálláshelyét.

Tisztelt Hölgyeim és Uraim!

Nem árulok el azzal nagy titkot, hogy az a hagyomány, világlátás és gondolkodásmód, amelyet a Magyar Cserkészszövetség és a magyar kormány magáénak vall, egy tőről fakad. Bár függetlenek vagyunk egymástól, de közös értékalapon állunk, és remélem, a jövőben jó ügyekben szövetségesei is lehetünk egymásnak. Közös célunk, hogy olyan fiatalokat neveljünk, akik hisznek a magyarságot ezer év óta megtartó értékekben, és ráadásul a jég hátán is megélnek. Nekünk természetes, hogy hazában, családban és az egymásért kiálló bajtársias szövetségben gondolkodunk. Hiszünk a magyarok határokon átívelő összetartozásában. Valljuk, hogy a nemzet nem kitaláció, hanem egy élő közösség, amelynek tagjai vagyunk, s amelyben mindannyian boldog életet élhetünk. Ez a bátor és nagy ívű gondolkodás hozta össze már annak idején is a piarista atyákat a református diákvezetőkkel, a vidéki tanítót a munkás fiatalokkal foglalkozó pedagógusokkal, és ennek a bátor és nagy ívű gondolkodásnak köszönhetjük, hogy bár a kommunista diktatúra a cserkészeket emigrációba, börtönbe, kitaszítottságba és szétszóratásba kényszerítette, a rendszerváltás után a sok kis ér ismét bővizű folyóvá egyesült, Magyarország legjelentősebb ifjúsági szervezetévé.

Tisztelt Hölgyeim és Uraim! Kedves Cserkészek!

Ez az épület, amelyet a mai napon ünnepélyesen átadunk Nektek, nem ajándék, hanem lehetőség. Lehetőséget teremt a Magyar Cserkészszövetség kiteljesedésére, közösségépítésre, konferenciák, továbbképzések, országos, de akár világszintű találkozások szervezésére is. Lehetőséget teremt arra, hogy a magyar cserkészet ismét olyan magas szintre kerüljön, mint ahol egyszer már a két világháború között járt.

Tisztelt Hölgyeim és Uraim! Kedves Cserkészek!

Ahhoz, hogy ebből a lehetőségből valóság legyen, még sok munkára lesz szükség. A lehetőség ugyanis – mondta egyszer egy okos ember – arról ismerhető fel, hogy overallban van, és munkának látszik. Ha valóra akarjuk váltani, mindig meg kell izzadnunk érte. Ez így van a cserkészetben, de így van az államvezetésben és a politikában is. Ti most, kedves Cserkészek, erre a munkára vállalkoztok. És látjuk, hogy munka van itt még bőven. Látjuk, hogyha hagyjuk, a modern idők és az új kordivatok folyamatosan alááshatják azokat a kulturális alapokat, amelyek a cserkészeket cserkészekké, Magyarországot pedig magyar országgá teszik. Ezért nekünk ma jól felvert sátrak kellenek, amelyek a legerősebb viharoknak is ellent tudnak állni. Ha pedig jól dolgozunk, akkor ez a cserkészközpont nemcsak viharálló sátor, de akár egyik erőcentruma is lehet annak a XXI. századi kereszténydemokráciának, amely garantálja az ember méltóságát, szabadságát és biztonságát, megvédi a férfi és a nő egyenjogúságát, a hagyományos családmodellt, megvédi a keresztény kultúránkat, és a XXI. században is esélyt ad nemzetünk fennmaradására és gyarapodására.

Kedves Cserkészek! Kedves Fiatalok!

A világ, Európa és benne Magyarország olyan lesz, amilyenné Ti formáljátok majd. Legyetek büszkék a fogadalomra, amelyet letettetek és arra a tudásra, amelyet vezetőitektől kaptatok. Gazdagodjatok és gazdálkodjatok a megszerzett tudás okos forgatásával úgy, mint rátok bízott talentumokkal. Legyen mindig előttetek, amit az alapító, Lord Robert Baden-Powell írt a cserkészeknek szánt utolsó üzenetében. Nyilván ismeritek, de azért ideidézem: „Az igazi boldogságot csak a másoknak nyújtott boldogság által érhetitek el. Igyekezzetek ezt a világot egy kicsit jobb állapotban magatok mögött hagyni, mint ahogy találtátok.” Ezért arra kérlek Benneteket, ne csak arra figyeljetek, hogy ne vegyetek el a világból, ne csak arra törekedjetek, hogy megőrizzétek, amilyennek kaptátok, hanem legyetek bátrak, és tegyétek hozzá a magatok részét. A vezetőitektől pedig azt kérem, hogy szólítsanak meg még sok-sok fiatalt, és az elmúlt évekhez hasonló lelkesedéssel dolgozzanak tovább azért, hogy a cserkészeten keresztül minél több magyar fiatal juthasson nem virtuális, hanem valóságos élményekhez, és találhasson igazi, akár életre szóló barátságokra is.

Tisztelt Hölgyeim és Uraim! Kedves Cserkészek!

Végezetül megköszönöm azt a példamutató és értékőrző munkát, amellyel a Magyar Cserkészszövetség munkatársai ennek a történelmi kastélynak a felújítását már eddig is segítették. Körülnézhetünk, látjuk: sok munka vár még ránk. Annyit azonban talán már most is elmondhatunk, hogy jó remény van arra, hogy ez az épület ne csak tulajdona, de otthona is legyen a Magyar Cserkészszövetségnek. Azt kívánom mindannyiunknak, kicsiknek és nagyoknak, hogy csípjétek fülön a lehetőséget, amelyet Magyarország egy kivételes, kegyelmi pillanata adott meg Nektek. Viszonzom vezetőtök köszöntését, aki azt mondta – idézve a Ti köszöntéseteket –, hogy bíztok a többiekben, a másikban. A magyar kormány nevében azt tudom mondani Nektek, köszönjük, hogy bíztok, bíztatok bennünk eddig is, igyekszünk méltónak lenni rá. Hajrá, Magyarország, hajrá, magyarok!

Jó munkát kívánok mindenkinek!

Talán nem. Most, hogy túlvagyunk a kampányon, más szabályok vannak. A kampányban volt egy vita, mindenki ragaszkodik a maga igazához, de hiába, merthogy ilyen ügyekben a bíróság dönt, és én ebben vesztettem, megbírságoltak, ennyit a magyar demokrácia állapotáról. Kevés országban fordulhat elő az ilyesmi. Ezt tudomásul kell venni. De én visszamentem most Dadra, hogy egy szabályos és törvényes fotót is tudjak készíteni a gyerekekkel, akik egyébként, úgy láttam, hogy kifejezetten jó állapotban vannak, és örömmel fogadtak, az óvó nénikkel is beszéltem. Fontos dolog, hogy én se érezzem úgy, meg az emberek se érezzék úgy, hogy akkor a választási kampánnyal a mi kapcsolatunk most négy évre zárójelbe került, hanem legyen egy élő kapcsolat. Ez nem egyszerű dolog, mert nekem végül is dolgoznom is kellene, és ha le-föl utazok az országban, akkor ki fog dolgozni azokon az ügyeken, amelyek az én felelősségi körömbe tartoznak? De az egyensúlyt meg lehet találni, és egy-egy szimbolikus erejű találkozóval talán tudok üzenni nemcsak azoknak, akikkel éppen találkozom, hanem azoknak is, akik hasonló élethelyzetben vannak. Találkoztam a nyugdíjasokkal, most volt óvodásoknál, elmentem kistelepülésre, ahol közmunkásokkal és nehéz sorsú emberekkel találkozhattam. Szóval munkásokkal is találkoztam, visszamentem egy Miskolc melletti gyárba, jó élmények… Meg hát ne kerteljünk: mindig jobb győzni, mint veszteni és egy győzelem után visszamenni…

Próbáltam precízen fogalmazni. Ez nem mindenkit zavart meg, vagy befolyásolt. Világossá tettem, hogy természetesen nekem mandátumom a választópolgároktól négyévnyi munkára van. Tehát én felelősséget vállalni a következő négy évért tudok és azért szabad. Ugyanakkor nem lehet a következő négy év munkáját úgy elvégezni, hogy azt ne illesztenénk bele hosszabb távú tervekbe. Ezért bár a mandátum, amit a választópolgároktól kaptunk, 2022-ig szól, de egy 2030-ig szóló nagyobb tervbe kell beleillesztenünk mindazt, amit csinálni fogunk a következő években. Ezt persze sokan úgy értelmezték, hogy 2030-ig szeretnék miniszterelnök maradni, ami nem egy rossz ötlet, csak az a helyzet, hogy Magyarországon demokrácia van, és négyévente választások, ahol az emberek majd eldöntik, hogy mikor ki hova álljon a politikai paletta sakktábláján. Ezt a döntést mindannyian, mármint minden politikus tudomásul is fogja venni a jövőben, de mégis választ kell adnom az embereknek arra a kérdésére, hogy az egy dolog, hogy most milyen döntéseket hozunk, de hová vezet mindez? Szerintem értelmes időtáv nagyjából 2030, addig lehet tervezni, persze van ebben bizonytalanság, de mégis ez az időszak, ez az időtáv belátható. Tehát itt még nem felelőtlen dolog a jövőről beszélni, hanem olyasmi, ami elég közel van a mai életünkhöz és a valósághoz, hogy az emberek különbséget tudjanak tenni komoly terv meg álmodozás között. És én komoly tervekről beszéltem. Első helyre soroltam azt, amit mindannyian tudunk, mindannyian ismerünk, mégis a mindennapi küzdelmeink során keveset foglalkozunk vele, mert valahogy a hosszú távú hatása miatt az ember gondolkodását nem határozza meg. Ez a demográfiának nevezett társadalmi jelenség, ami arról szól, hogy mennyi gyereket szülnek a magyar asszonyok, mennyit nevelünk fel közösen, lesz-e magyar jövő, biológiailag, számszakilag megmarad-e a magyar nemzet, és mit kell tennünk annak érdekében, hogy a hanyatlás, ami ezen a területen jól látható, és hogy többet temetünk, mint amennyi keresztelőt tartunk, megváltozzon. A kormánynak itt korlátozott lehetőségei vannak, de vannak lehetőségei, és ezeket használni kell, ezért 2030-ig szeretnénk elérni, hogy Magyarország egy olyan ország legyen, amely képes fenntartani saját magát, reprodukálni saját magát, magyarul, ahol annyi gyerek, legalább annyi gyermek születik, mint amennyien eltávozunk az életből, illetve ebből az életből. Ezért egy komoly családpolitikai akciótervet fogunk meghirdetni, amit megelőz majd egy nemzeti konzultáció a gyermekvállalásról és a gyermeknevelésről. Nem akarjuk a férfiakat sem kizárni ebből, de alapvetően mégis a hölgyek véleményére leszünk majd kíváncsiak. Beszéltem technológiai fejlődésről, ez egy szintén a mindennapok sürgésétől és forgásától távolabbra eső terület, olvasni lehet róla sokat, de inkább még csak kopogtat az ajtón, ezért a mindennapi életben kevésbé találkoznak vele az emberek. Ez a mesterséges intelligencia, a robotok világa, általában a hagyományos munkahelyek, munkamódszerek és így aztán az emberek, a dolgozó emberek életstratégiájának a változásában, illetve területén várható változások. Nyugaton nagyon nagy összegeket és komoly energiát fordítanak arra, hogy felkészítsék a saját társadalmaikat erre az új technológia korszakra. Mi is foglalkozunk ezzel, de inkább csak karcolgattuk eddig ennek a kérdésnek a felületét, most mélyebbre kell ásnunk, ezért hoztunk létre egy Innovációs és Technológiai Minisztériumot, és az akadémia egyik professzorát – aki egyébként maga is gyakorló gazdasági szakember –, Palkovics Lászlót kértük fel ennek a vezetésére.

Minden szellemi irányzattal, amely elvergődik odáig, hogy politikai vagy kormányzati működés vezéreszméjévé váljon, meg szokott történni, hogy egy idő után kiüresedik. Most éppen ez nem a kereszténydemokráciával történt meg, hanem a liberális demokráciával. Ilyenkor az szokott történni, hogy új megfogalmazások, új vezéreszmék, új csillagválasztások történnek, és akkor hirtelen nemcsak fizikailag, hanem szellemi értelemben is felfrissülhet egy közösség. Szerintem ennek az ideje eljött, Magyarországon mindenképpen, kellő szerénységgel mondom: talán egész Európában is. Ugyanis a liberális demokrácia, amiben az elmúlt húsz-harminc évben éltünk, és amelynek egyébként számos jótékony hatása és eredménye is volt, kiürült, tehát mint eszme lehet, hogy papíron megállja a helyét – ez egy másik vita, ezt hagyjuk meg az akadémikusoknak –, de a gyakorlati világban, ahol én is élek és dolgozok, ott jól látom, hogy ezeknek az eszméknek a jegyében ma nem lehet eredményes politikát folytatni, mert néhány kihívásra a liberális demokrácia eszménye nem ad választ. Nem ad választ először is arra, hogy mit kezdjünk a migrációval. Vagy ha ad is választ, akkor semmiképpen nem véd meg bennünket a migrációval szemben, hiszen azt támogatja, természetesnek veszi, helyesnek veszi, elősegíti a megtörténtét. Nem védi meg a határokat, mert nem ismeri el, hogy határokra szükség van, és nem ismeri el, hogy azokat meg kell erősíteni, és meg kell tartani. Nem véd meg bennünket a családok világában, mert a liberális demokrácia nem erősíti a családokat, azt mondja, sokfajta család van, sokfajta életforma van, ezek között nem szabad különbséget tenni, sőt lehetőleg törvényi szinten azonos elbánást kell biztosítani. Ennek a következménye, ennek is következménye, hogy demográfiai, népesedési hanyatlásban élünk. Szóval azt gondolom, hogy a keresztény kultúra tekintetében is gondjaink vannak, mert a liberális demokrácia nem ismeri el, hogy létezik egy kiemelt, egy vezető, egy meghatározó erejű kultúra, amihez képest persze más kultúrák is vannak egy társadalomban, és azok elférnek ott, hiszen toleránsak vagyunk, de mégiscsak van egy alapkultúrája a mi életünknek, ami védelemre szorul, ilyen a keresztény kultúra. Most ezekben a kérdésekben csődöt mond az a politikai rendszer, amiben eddig éltünk, vagy az az eszmerendszer, amit nevezzünk liberális demokráciának. Erre mondom én azt, hogy ilyenkor meg kell újulni és a céljaink érdekében érdemes új vezéreszméket választani. Én úgy látom, hogy a magyar és az európai társadalomfejlődés termelt ki olyan gondolatokat, olyan értékeket, amelyek a mai korban használhatók. Igaz, hogy ezek régi vágásúaknak tűnnek, meg már egyszer voltak, meg ezeket már meghirdették. Ennek a nevében egyszer már naggyá és sikeressé tették egész Európát, köztük Magyarországot. Ilyen a kereszténydemokrácia, ezt kell szerintem elővenni, ezt kell szerintem leporolni, ezt kell kicsit modernizálnunk, a régi értékeihez ragaszkodni, új formákat belelátni, és ennek az eszmerendszernek a keretében el tudjuk gondolni a következő húsz-harminc évét Magyarországnak és Európának. Szóval a kereszténydemokrácia megvéd bennünket a migrációval szemben, megvédi a határokat, a hagyományos egy férfi, egy nő családmodellt támogatja, és a keresztény kultúránk megvédését is természetesnek tekinti, ezért ma ez a gondolati kör, gondolatrendszer alkalmasabb a gyakorlati politika zsinórmértékének, mint a liberális demokrácia.

Filozofálgatásra nem sok ideje van két állami vezetőnek, ha találkozik. Szigorú menetrend szerint élünk, csak 24 óra van nekünk is egy napban. Jó lenne, ha kétszer ennyi lenne, úgyhogy ha találkozunk, akkor gyakorlatiasabb megközelítéseket kell választanunk, és miután össze meg nem járunk, ezért a filozófiai beszélgetések elmaradnak. Nem tudom, hogy a francia elnök mit gondol ezekről a kérdésekről, de talán nem is olyan fontos ebben a pillanatban. Az fontosabb, hogy világossá tettem számára, hogy olyan európai szabályozást Magyarország soha nem fog támogatni, amely elvenné tőlünk azt a döntési jogot, hogy mi mondjuk meg, hogy kik tartózkodnak Magyarország területén. Határaink vannak, azokat meg fogjuk védeni, hogy azon belül kik élhetnek, az pedig kizárólag a magyar nép, illetve az általam megválasztott vezetők döntése szabhatja meg, és ebben nem fogunk engedni. Ezt világossá kellett tennem, felesleges olyan köröket futnunk, amely kompromisszumokat keres, új számítási módokat, ravasz, kifinomult, új rendelkezéseket, hogy hogyan lehetne mégis úgy csinálni, mintha mi döntenénk, de valójában mégis Brüsszelben mondják meg, hogy kinek kell Magyarországra jönnie, és ki tartózkodhat itt. Mondtam, hogy itt hagyjuk abba ezt a ravaszkodást, ennek nincsen értelme. Beszéljünk egyenesen, legyen a víz tiszta a pohárban. Mi szuverenitás alapon állunk, Magyarország szuverenitását nem veheti el tőlünk Brüsszel. Azt hiszem, ezt egy francia érti.

Hát hogy kertültünk az alkotmányhoz? Úgy kerültünk az alkotmányhoz, ahhoz, hogy meg tudjuk védeni Magyarországot a migrációval és az illegális bevándorlással szemben, ahhoz új szabályokat kell alkotnunk, amelyek egyértelműsítik a magyar jogi rendelkezéseket. Ez itthon is fontos, de olyan szabályokat kell alkotnunk, amelyek a Brüsszelből érkező támadásokat is képesek visszaverni. Vita lehet arról, hogy ilyen szabályoknak a mostani alkotmány szövege alapján van-e helyük, és ha igen, milyen kiterjedésűek lehetnek. Ezt a vitát kell megelőzni azzal, hogy néhány elvet le kell szögezni az alkotmányban, és ez a vita rögtön eltűnik. Tehát ha benne van az alkotmányban az, hogy Magyarországra tilos betelepíteni, akkor a részletszabályokat sokkal könnyebben alkotjuk meg, és védjük meg itthon és a nemzetközi színtéren is. Tehát ahhoz, hogy a migrációval szembeni védekezés szabályai biztos lábakon álljanak, ahhoz érdemes annak érdekében érdemes hozzányúlnunk az alkotmányhoz, és ott néhány passzust módosítanunk. Így került a csizma az asztalra, és a Stop Soros törvénycsomag így eredményezett alkotmánymódosítási javaslatokat is, amiket be is nyújtunk a jövő hét elején a parlamentnek, hiszen a kormány ezeket már jóváhagyta. A Büntető törvénykönyv módosítása is megtörténik majd, és van néhány alkotmányos vita korábból, amelyeket most ezzel az alkotmánymódosítással egy csomagban szeretnénk elrendezni.

Fordítva: a devizahiteleseknek, illetve általában a hitelcsapdában vergődő honfitársainknak a megsegítésére más szabályok vonatkoznak, nem ezek. Ott részben banki szabályozások, részben a magáncsőd intézménye van. Itt inkább arról van szó, hogy a magánélet védelme céljából szeretnénk azt az elvet kimondani, hogy nem lehet otthon zargatni az embereket semmilyen célból sem, semmilyen szándéktól vezéreltetve sem, és ezért egy generális elvként kimondjuk, hogy mindenkit megillet a nyugodt, saját otthonhoz való jog.

Úgy szokott történni, hogy ilyenkor az érintettek – én is voltam már ilyen ügyben érintett – körbejárják a szomszédokat, aláírásokat gyűjtünk, hogy meg tudjuk védeni az életünk nyugalmát. Ez nem normális dolog. Rendes országban a véleménynyilvánításnak megvan a helye, ennek időnként erőteljes formái is lehetnek, a magyar nyelv erre remek lehetőségeket kínál, ezzel szoktak is élni az emberek. De nem tartozik hozzá a szabadsághoz az, hogy ne lehessen otthon nyugodtan tartózkodni más magyar állampolgároknak. Itt nemcsak a kormányra kell gondolni, hanem bárki másra, hiszen ilyen típusú akciók nemcsak politikusokkal szemben, hanem más magyar állampolgárokkal szemben is történtek az elmúlt időszakban a sporttól a bankvilágig.

Nézze, ez érdekes dolog, még ilyet én magam sem láttam, ezért is szép szakma a miénk. Tehát mégiscsak az Európai Néppártban pártok vannak, a német kereszténydemokratáktól a francia republikánusokon keresztül a spanyol néppártig. Ezek Európa vezető pártjai, itt vagyunk mi is, nem mondom, hogy jelentéktelen pártként, de ugye, nem a nagykutyák között, de azért semmiképpen nem elhanyagolható szereplőként. Ez Magyarországnak jó, mert a nemzetközi politikai élet pártalapon is szerveződik, nemcsak államközi, hanem pártalapon is, és a különböző nemzeti pártok nemzetközi keretekben szervezik meg a munkájukat. Így van a szociáldemokratáknak is nemzetközi szervezete, és nekünk, mint magyar néppártnak is van ilyen szervezete. De hogy ide kit vesznek fel, milyen alapon, ki lehet ott tag, esetleg kit tesznek ki onnan, ez kizárólag azoknak a dolga, akik benne vannak. Az, hogy kívülről akarja valaki megmondani, akárhogy is hívják, mondjuk, ilyen elegáns angol neve van, magát civil szervezetnek vallja, akit egyébként Soros György finanszíroz, csak hogy ne áruljunk zsákbamacskát, ő meg akarja mondani, hogy ki lehet ott tag, és ki nem, és ráadásul ennek eldöntése érdekében egy nemzetközi kampányt szervez, ez nem más, mint nyomásgyakorlás. Arról van szó, hogy Soros György arra akarja használni a pénzét, hogy különböző szervezeteken, ez esetben a Human Rights Watchon keresztül befolyásolja az európai politikát, ráadásul úgy, hogy ez a magyaroknak, nekünk, akik itt élünk Magyarországon, rossz legyen. Ez egy kártékony ember, és ennek egy megnyilvánulása mindaz, amiről most beszélünk.

Ugye, ezek a szerencsétlen migránsok, akiket nem személyükben tekintünk fenyegetésnek Magyarország számára, mert van szívünk, és látjuk, hogy nem egyszerű élethelyzeteket hagynak maguk mögött, hanem mint társadalmi jelenséget kell szemléljük, és azt mondjuk, hogyha ez így megy tovább, akkor nem segíteni fogunk az Európába bejövő migránsokon, hanem ők fognak bennünket tönkretenni, ezért a segítségnek egy más formáját kell választani. Nos, hát ezek az emberek, akikkel együtt érzünk, nemcsak úgy elbarangolnak a világ másik feléről, Pakisztánból meg Afganisztánból meg Szíriából, a szerb–magyar határra, ezeket oda vezetik, segítséget adnak nekik, hogy odajussanak, szervezik az útjukat, pénzügyi és jogi segítséget adnak számukra, jogsegélyszolgálatot biztosítanak, sőt a magyar hatóságokkal szemben is képviselik őket, a magyar emberek érdekével szemben is képviselik őket. Ez egy olyan tevékenység, amiről Brüsszelben azt mondják, hogy ez egy emberi jogi kérdés. Mi, magyarok pedig azt mondjuk, hogy nemzetbiztonsági kérdés. Ezért így is kell kezelnünk, és aki ilyen tevékenységet folytat, tehát Magyarországra be akar juttatni olyan embereket, akiket mi, magyarok nem akarunk Magyarországon látni, annak a tevékenységét szankcionálnunk kell, meg kell tiltanunk, meg kell akadályoznunk, hogy ilyen történhessen, hiszen az mégsem normális dolog, hogy a magyar állam olyan tevékenységgel szemben kell, hogy védekezzen, amelyet a másik oldalon meg nem szabályoz, vagy nem tilt. Tegyünk itt is rendet – gondoltuk mi –, és mondjuk ki, hogy ilyen tevékenység, vagyis ezeknek az embereknek a bejuttatását szervezni Magyarországra bűncselekmény. Ezzel szemben nemzetbiztonsági érdekeket sértő bűncselekmény, és ezzel szemben a magyar államnak nemcsak lehetősége, hanem kötelessége is fellépni, mert így tudja megvédeni a magyar emberek biztonságát. Erről szól a Stop Soros csomag.

De a saját bicepszünket is erősíti, és ez a fontos.

Bevezettük, ugye, azt a rendszert már évekkel ezelőtt, hogy a költségvetést megalkotjuk a gazdasági év felének időpontjáig, ez július 1. Ez azért jó, mert akkor mindenkinek van fél éve arra, hogy elolvassa, megértse, és ahol szükséges, alkalmazkodni is tudjon azokhoz az új költségvetési szabályokhoz, amelyek a következő évben keretet adnak majd az életünknek és a gazdasági tevékenységünknek. Ezért jó hagyomány, fenntartandó hagyomány, hogy július 1-jéig legyen Magyarországnak költségvetése. Ha valamivel korábban képesek lennénk erre, az jó lenne, de hát, Istenem, ez a július 20. vagy 28. is vállalható időpont. Most a kiindulópontja a költségvetésnek nem lehet más, mint a valóság, a valóság pedig most az Magyarországon – örüljünk, hogy ilyet mondhat ma egy hivatalban lévő miniszterelnök –, hogy ami rossz, az csökken. Ugye csökken a munkanélküliség, csökken a költségvetési hiány, és csökken az államadósság. Ami jó dolog, az meg nő: nőnek a bérek, nőnek a munkahelyek, mármint a foglalkoztatás, és növekszik a magyar gazdaság teljesítménye is. Ebből az alaphelyzetből indul ki a költségvetés. Én azt kértem, hogy amit mondtunk a választópolgároknak, azt mindenképpen tartsuk meg. Először is ígértünk további adócsökkentést két területen is. Korábban kötöttünk a szakszervezetekkel és a munkaadókkal egy megállapodást arról, hogy a munkabéreket terhelő adókat csökkenteni fogjuk. Ez 2 százalékpontos csökkenést eredményez majd a 2019-es évben, tehát most nem a 2018-as, hanem a 2019-es évről beszélünk már. Azt kértem, hogy tartsuk meg azt a vállalásunkat is, hogy a kétgyermekes családok adókedvezményét növelni fogjuk. Ezt több lépésben dupláztuk meg, ennek az előttünk álló évnek a során fejezzük be ezt a munkát. Ez azt jelenti, hogy két gyermek után havonta 40 ezer forintnyi adókedvezményt vehet igénybe egy család. Ez a két legfontosabb jó hír ebből a költségvetésből. Azt kértem, hogy legyen a gazdaság fejlesztésére, innováció-, technológiaváltásra is elegendő forrás a költségvetésben. Kutatásfejlesztést, gazdaságfejlesztéseket, cégfejlesztéseket lehetővé tevő keretek, költségvetési keretek legyenek a költségvetésben. A nyugdíjasok mindig egy fontos kérdés, és nagy tétel, különösen, hogyha jól mennek a dolgok, mert, ugye, ilyenkor előkerül az a szabály, legalábbis számunkra szabály, hogy akik felneveltek bennünket, a szüleink, meg a nagyszüleink, de már nyugdíjasok, és a gazdaság meg jól teljesít, ebből ne maradjanak ki. Ilyenkor nyugdíjemelések szoktak történni, és van egy új intézmény is, amit, azt hiszem, tavaly vezettünk be, vagy tavaly alkalmaztunk, hogy pontosan fogalmazzak: először, ez pedig a nyugdíjprémium. Miután a 2019-es évre a mi terveink szerint várható, elő tudunk állítani egy 4 százalék fölötti gazdasági növekedést, ez lehetővé teszi, hogy a nyugdíjemelésen túl nyugdíjprémiumot is fizessünk majd. Azt hiszem, hogy az eddig sikeresnek bizonyult gazdasági irány és gazdasági célok, változatlan gazdasági célok logikája szerint készül a 2019-es költségvetés.

Ez jó hír, mert szőrősszívűek a Költségvetési Tanácsban ülő emberek. Ugye, azért alkalmazza őket a magyar nép, hogy szőrősszívűen, tehát kompromisszumot nem ismerően tanulmányozzák a költségvetést, nehogy valamifajta baj történjen. Erre azért volt szükség, mert 2002 és 2010 között az ország kis híján belerokkant abba, hogy az akkori kormányok nem tudták a költségvetést a pénzügyi fegyelem ösvényén tartani.

Szerepel a költségvetésünkben óvodák és bölcsődék építése. Ugye, a világ sokat változott azóta, hogy én fiatal voltam. Az emberek, különösen a nők is másképpen gondolkodnak. Úgy látom azon nőknek az aránya, akik nem egyszerűen gazdasági kényszerből, merthogy szükség van még egy fizetésre otthon, hanem személyes ambíció okán is szeretnének dolgozni, ezeknek a száma nő, úgy látom. Tehát ez az életfogás, életstratégia, filozófia, mintha nőne Magyarországon. Őket úgy tudjuk segíteni, hogyha gyermeket vállalnak, akkor intézményeket működtetünk, ahol biztonságban tudhatják a gyerekeket. Ilyenek a bölcsődék. Sőt, azt szeretnénk, hogyha az oktatás és a nevelés nem az iskolában, hanem az óvodai programokkal kezdődne. Ezért hároméves kortól lehetőség van, sőt kötelező is, bár kivételt lehet az alól kérni, hogy a gyerekeket beadják az óvodákba, és így megkezdhessük az ő felkészítésüket, hogy mire megérkeznek az iskola kapujába, hatéves korukra, addigra már három évet együtt töltsenek, és egy bizonyos pedagógiai-, képzési programon átmenjenek, és az iskolában is jobban tudjanak teljesíteni, és a közöttünk, mármint magyarok közötti különbségek is ez által csökkenjenek már gyermekkorban. Ezért bölcsőde- és óvodaépítési programot folytatunk majd.

Tisztelt Elnök Úr! Mélyen tisztelt Schmitt Pál elnök úr! Tisztelt Boross Péter miniszterelnök úr! Tisztelt Hölgyeim és Uraim!

2010 óta harmadik alkalommal állok itt, Önök előtt, hogy bemutathassam Magyarország új kormányának tagjait. Egy héttel ezelőtt, a miniszterelnöki eskütételkor is kifejtettem, hogy a 2010 és 2030 közötti húsz évet egy korszaknak tartom, és egy egységnek láttam már akkor is, s nem négy évekre szabdalva, amikor 2010-ben a választók akaratából újrakezdtük a kormányzást. Ugyanis egy országot csak úgy lehet vezetni, ha terveink hosszú távra szólnak. Nyolc év elteltével elmondhatjuk, hogy nemcsak a magyar kormány, hanem a magyar emberek is cselekvő szellemmel, bátorsággal és újítókedvvel álltak bele az új korszakba. Köszönetet kell mondanunk a vállalkozóknak, akik nyolc év alatt több mint félmillió új munkahelyet hoztak létre. Köszönetet kell mondanunk azoknak a magyar embereknek, akik a nehézségek közepette is megragadták a lehetőséget, hogy a munkanélküliség nehéz évei után újra munkából tartsák el a családjukat. Megilleti a tisztelet a közfoglalkoztatottakat, mert munkájukkal ők is hozzájárultak az ország erősödéséhez. Elismerésünket kell kifejeznünk a fiatalok százezreinek, akik családalapításba fogtak, nekik köszönhető, hogy Magyarországnak van jövője. És köszönetet kell mondanunk idős honfitársainknak is, akik felnevelték a mai kor aktív és cselekvő nemzedékét. Tőlük kaptuk meg az esélyt, hogy Magyarország ma jobban teljesíthessen. Ahogy köszönet illeti őket azért is, mert nagy többségükben támogattak bennünket a politikai küzdelmeinkben.

Tisztelt Ház!

Az új korszak küszöbén, 2010 elején azok a nemzetek jártak jól, amelyek nem hátrafelé, hanem előre néztek. Büszkék lehetünk arra, hogy a magyar emberek közös erőfeszítéseinek eredményeként mára Magyarország is ilyen ország lett. Magyarország és Közép-Európa országai adják ma az Európai Unió leggyorsabban fejlődő régióját. Európa gazdasági súlypontja fokozatosan keletre tolódik, 1990-ben még Európa volt a mi jövőnk, ma pedig mi vagyunk Európa jövője.

Tisztelt Képviselőtársaim!

Újra azt kell hangsúlyoznom Önök előtt, hogy régen álltak olyan jól a csillagok hazánk felett, mint éppen most. Itt a lehetőség, hogy új dolgokba is belefogjunk. És ezt meg is kell tennünk, mert a biztató első nyolc év után is még csak a munka felénél tartunk. Mély átalakítások, komoly küzdelmek és szívós munka van mögöttünk, de a világban új időszak, új technológiai korszak kezdődött el, amely még bátrabb újító szellemet és még több változtatást követel meg tőlünk. Ehhez a kihíváshoz kellett igazítanom az új kormány felépítését és személyi összetételét is. Mindannyian látjuk, hogy az új korszak erőpróbái nemcsak technológiai természetűek. Biztonsági és szellemi természetű fenyegetésekkel is szembe kell néznünk. Európát még hosszú évekig fogja fenyegetni a népvándorlás és a tömeges migráció. Emberek tízmilliói állnak készen arra, hogy útra keljenek, és új otthonukat Európa földjén találják meg. Ezért nekünk ma a védelmi képességek erősítésére, a határ szilárd őrizetére és a biztonsági kockázatok higgadt kezelésére van szükségünk. Ezeréves államiságunk Szent István királyunk óta keresztény alapokon nyugszik. A migráció fenyegetése, a számunkra idegen kultúra tömeges megjelenése azokat is ráébresztette kultúránk keresztény alapjaira, akik eltávolodtak a hit világától. Felfogásom szerint a kormány nem hitelveket védelmez. Ez ugyan fontos, de nem a kormány dolga. Ellenben az a mi dolgunk, hogy oltalmazzuk azokat a létformákat, amelyek a keresztény hitelvekből kisarjadtak. Ezért védjük az emberi méltóságot, a családot, a hitbéli közösségeket, és védjük a nemzetet. Ha mindez kisebbségbe szorul, az egyszerre jelenti Európa végét és az ezeréves magyar államiság elvesztését. Ezért felfogásunk szerint az új korszak küszöbén is kötelességünk, hogy a keresztény kultúránkat megőrizzük, iskoláinkat ennek szellemében működtessük, és elődeinket is ennek jegyében tiszteljük.

Tisztelt Ház!

Április 8-án a Fidesz–KDNP szövetsége nyerte el a választók bizalmát. Helyénvaló, hogy az ország nyilvánossága előtt is elmondjam, hogy mi magunkra mindig is bajtársi politikai közösségként, és nem egymással versengő politikusok pártjaként tekintettünk. 1998-ban több mint másfél millió, 2014-ben több mint kétmillió, 2010-ben és idén kétmillió-nyolcszázezer szavazatot kaptunk. Hatalmas politikai közösség a miénk, nem véletlenül vált Magyarország meghatározó erejévé. Támogatóink az ország minden településén jelen vannak. Megyeszékhelyek, fővárosi kerületek, nagy- és kisvárosok, falvak és megyék vezetői egyaránt vannak közöttünk. Sok-sok száz emberről beszélek, akik felelősséget, a vezetés felelősségét vállalják. Az új kormány tagjaiként most tizennégyen állunk itt, Önök előtt. Három korábbi kormányomban 1998 óta 59 miniszter szolgált, Rockenbauer Zoltántól Balog Zoltánig, Járai Zsigmondtól Matolcsy Györgyig, Fellegi Tamástól Seszták Miklósig. És akkor a több száz államtitkárról még nem is tettem említést. Ezért kellő szerénység mellett azt is elmondhatom, hogy akár több kormányra való elkötelezett, kipróbált és szolgálatra kész emberrel is rendelkezünk. Hogy mikor kit kérünk fel miniszteri munkára, azt mindig az ország előtt álló feladatok szabják meg. Kabáthoz a gombot, s nem fordítva. Mindig munkát ajánlunk, és sohasem pozíciót. Ma azok állnak Önök előtt, akiknek miniszterségét az ország előtt álló feladatok indokolják.

Tisztelt Ház! Tisztelt Elnök Úr!

Bár minden kormányban különböző képzettségű, különböző tehetségű és különböző karakterű emberek szolgálnak, mégis mindig arra törekedtem, hogy olyan emberek legyenek Magyarország miniszterei, akiknek van egy közös szenvedélyük, és ez Magyarország. Ezért most is azt a célt tartottam szem előtt, hogy olyan emberekkel szolgálhassak együtt, akik mindannyian azt gondolják, hogy a mi életükben a legnagyobb dolog, hogy magyarnak születhettünk. Az is szükséges, hogy a kormány tagjai bátor emberek legyenek, akik vállalják a szellemi, a szakmai és a politikai vitákat. A támadásokat állni kell, de észben kell tartanunk, hogy a vita sohasem lehet öncélú. A cél az, hogy a vita végén jó eredményre jussunk. És csak egy mérce van: az erősödő és jobban teljesítő Magyarország. Azt is szeretném leszögezni, hogy a mi kormányunk európai horizontú. A nemzetet szolgáljuk, de helyünk Európában van. Arra kérem a miniszter asszonyt és a miniszter urakat, hogy munkájuk során törekedjenek Európa nemzeteivel baráti viszonyra és jó kapcsolatokra. Nekünk Magyarország az első, de munkánkkal Európát is erősíteni akarjuk.

Tisztelt Ház!

A miniszterjelölteket az országgyűlés illetékes bizottsági meghallgatták, kinevezésüket egyértelmű többséggel támogatták. Az országgyűlési képviselők bizalmát a minisztereim nevében is megköszönöm.

Bártfai-Mager Andrea asszonyt nemzeti vagyonért felelős miniszternek kértem föl. 1990 után komoly vagyonvesztés érte Magyarországot. Nyolc év munkájával sok mindent visszaszereztünk. Miniszter asszony feladata lesz, hogy Magyarország vagyonkezelési stratégiáját kialakítsa, a stratégiai vagyont megtartsa és működtesse. Kívánom neki, hogy sikerüljön a nagynevű előd, Mádl Ferenc elnök úr nyomába lépnie. Isten hozta a kormányban!

Pintér Sándor miniszter úr a felelős mindannyiunk biztonságáért. Köszönöm, hogy helyreállította a magyar rendőrség becsületét, fáradhatatlan volt, és nem tűrt ellentmondást, amikor meg kellett védenünk a határokat. Munkáját mostantól kezdve belügyminiszterként és miniszterelnök-helyettesként, a nemzetbiztonsági kabinet vezetőjeként is végzi majd. Sok sikert kívánok, Miniszter úr!

Kásler Miklós professzor vállát különös felelősség nyomja majd. Sikeres Magyarországhoz tanult, szilárd jellemű és egészséges magyar emberekre van szükség. Ez a minisztérium reneszánsz embert követel. Ráadásul olyat, aki nem ijed meg a saját árnyékától. Átlátni, átfogni és összehangoltan irányítani egy ilyen hatalmas minisztérium gépezetét olyan embert próbáló feladat, amelyre csak kevesen vállalkozhatnának. Köszönöm, hogy Ön megtette. Sok sikert kívánok, Miniszter úr!

Benkő Tibor miniszter úr a hadsereg első számú katonájából lép elő honvédelmi miniszterré. Súlyos, évtizedes elmaradásokat kell pótolnunk most, amikor a szomszédaink hadseregei jóval előttünk járnak. Még nem késő, még utolérhetjük őket. Meggyőződésem, hogy a tiszti állományban még óriási tartalékok rejlenek. Azt kérjük a miniszter úrtól, hogy hozza ezeket felszínre. Munkájához sok erőt és jó egészséget kívánok!

Süli János miniszter úrra a továbbiakban is a paksi atomerőmű bővítéséért felelős miniszterként számítok a kormányban. Az atomerőmű bővítése elengedhetetlen ahhoz, hogy megőrizzük a rezsicsökkentést, és olcsó energiával növeljük a magyar vállalatok versenyképességét. Köszönöm, Miniszter úr, hogy ismét elvállalta a felkérést, a munkájához sok sikert kívánok!

Trócsányi László miniszter úrnak az a lesz a feladata, hogy az ország szuverenitását a jog, különösen az európai jog területén megvédje. Értékelnünk kell az évtized elején megalkotott új alaptörvényünk és új igazságszolgáltatási rendszerünk működését is. A miniszter úrnak sűrű évei lesznek. Sok sikert kívánok a munkájához!

Tisztelt Képviselőtársaim! Tisztelt Házelnök Úr!

A kereszténydemokraták elnökének, Semjén Zsolt miniszterelnök-helyettes úrnak a szilárd elvi hozzáállása értékes lesz az új kormány számára is. Ő felel azért a bizonyos horgonykötélért, amely nem engedi, hogy gyakorlatias munkánk során a kelleténél távolabbra sodródjunk eszmei kiindulópontjainktól. A magyar nemzet határokon átívelő újraegyesítése érdekében végzett munkájáért köszönetet mondok. Munkájára miniszterelnök-helyettesként és a nemzetstratégiai kabinet vezetőjeként számítok a következő években. Sok sikert kívánok, Miniszter úr!

Varga Mihály miniszter úr az új kormányban pénzügyminiszterként és a nemzetgazdasági kabinet vezetéséért felelős miniszterelnök-helyettesként szolgál majd. Arra kérem, mindig emlékeztessen bennünket arra, hogy addig nyújtózkodjunk, ameddig a takarónk ér. Pénzügyi stabilitás, kiszámítható költségvetés, alacsony hiány és csökkenő államadósság. Ezt várjuk Öntől. Köszönöm, hogy ismét együtt dolgozhatunk. Sok sikert kívánok!

Palkovics László miniszter úr az újítás, az innováció, a technológiai megújulás feladatát kapta az új kormányban. Ilyen még nem volt sem a kormányzás, sem a magyar gazdaság történetében. Az Innovációs és Technológiai Minisztériumot azért hoztuk létre, mert az új, technológiainak mondott korszakban is nyertesek akarunk lenni. Itt most már nem elég a magyar gazdaságnak alkalmazkodnia, az új technológiák alkotó és alakító befogadásában is élen kell járnunk. Nagy feladat vár Palkovics miniszter úrra, de biztató, hogy eddigi pályafutása során már sikerrel teljesített a tudományos és a gazdasági életben egyaránt. Isten hozta, Miniszter úr, a kormányban!

Nagy István miniszter úrra bízzuk az egyik legfontosabb húzóágazatot, a magyar agráriumot. A magyar föld ezer éve tartja el a magyar embereket, meg kell őriznünk, és tovább kell adnunk az utánunk következő nemzedéknek. Olyan politikát várunk, amely megbecsüli a gazdákat, tiszteli a munkát, nyitott az új technológiákra, összebékíti a különböző típusú agrárvállalkozásokat, és megvédi érdekeinket Brüsszelben is. A miniszter úr államtitkárként már bevált, most a miniszteri sikerében bízunk. Köszönöm, hogy elvállalta a fölkérést!

Tisztelt Ház!

A modern kor egyik veszélye, hogy a demokrácia keretei kiüresednek. Önök is láthatják, hány európai országban nő a távolság napról napra az emberek és a demokratikusan megválasztott kormányok között. Hogy ez velünk és nálunk ne következzen be, ezért Rogán Antal miniszter úr lesz a felelős. Arra kérem, hogy kitartóan keresse az emberek és a kormányzat közötti egyetértési pontokat. Munkájához sok sikert kívánok!

Szijjártó Péter miniszter úrnak az elmúlt években nehéz és bonyolult helyzetekben kellett helytállnia. Ezekből most sem lesz hiány. Magyarországnak önálló és nemzeti érdekeket képviselő külpolitikára, a nemzetközi gazdasági versenyben pedig hatékony külgazdasági politikára van szüksége. A nemzetközi kapcsolatokban a folyamatosság és a terepismeret a legnagyobb érték. Ezt már évek óta Ön testesíti meg Magyarország számára. Sok sikert kívánok a következő négy évhez is!

Tisztelt Ház! Mélyen tisztelt Elnök Úr!

Öregeket a tanácsba, fiatalokat a csatába! Ezért kértem föl Gulyás Gergely miniszter urat. Feladata a stratégiai tervezés, ezért neki nemcsak minisztériumokat, hanem egy egész országot kell látnia. Azt várom tőle, hogy hangolja össze a minisztériumok működését, képviselje a tisztelet és az együttműködés kultúráját, alakítsa ki ennek technikáit. Ez a minisztérium egyben a kormány villámhárítója is. Ezért arra kérem, képviselje bátran a kormány érveit a Magyarországról szóló szellemi természetű vitákban itthon és külföldön is. Hajrá!

Végezetül, tisztelt Hölgyeim és Uraim, arra szeretném még felhívni a figyelmet, hogy a kormány tagjának lenni egyszerre küldetés és szolgálat. A kormány nevében ezért azt ígérem Önöknek, hogy hűséggel szolgáljuk a nemzetet, és a nehéz időkben is fenntartás nélkül szeretjük majd a hazánkat. Nagy lehetőséget kaptunk, és tudjuk, hogy nagy alázattal is kell azt fogadnunk.

Tisztelt Köztársasági Elnök Úr! Tisztelt Hölgyeim és Uraim!

Először is gratulálok Korom Ferencnek altábornaggyá való előléptetéséhez és vezérkari főnöki kinevezéséhez. Megköszönöm Simicskó István miniszter úr elmúlt években végzett munkáját is, aki három éve olyan pillanatban vette át a tárcát, amikor Magyarország déli határát migránsok tízezrei ostromolták. Köszönjük, hogy irányításoddal sikerült kiépítenünk azt a védelmi rendszert, amely azóta is állja a sarat, és őrzi a magyar emberek és Európa biztonságát. Köszönetet mondok Benkő Tibor vezérezredesnek is, aki elfogadta a felkérésemet, hogy ő legyen az új kormány honvédelmi minisztere. Fontos hagyományt elevenítünk fel ezzel; ez a hagyomány Mészáros Lázárig nyúlik vissza, aki katonaként lett az első magyar kormány hadügyminisztere. A rendszerváltás óta nem volt példa rá, hogy egy katona közvetlenül a magyar hadsereg éléről vállalja el a honvédelmi miniszteri posztot. Arra a kérdésre pedig, hogy melyik a bátrabb vállalkozás, politikusként kimenni a harctérre – láttunk már ilyen miniszterelnököt is –, vagy a hadseregből berukkolni a politikába, nehéz választ adni, mivel a politika küzdőterein is gyakran fütyülnek golyók az ember füle mellett.

Tisztelt Hölgyeim és Uraim!

Különös hangsúlyt ad ennek a pillanatnak az is, hogy a vezérkari főnöki szolgálat átadására, átvételére épp itt kerül sor, a parlament kupolacsarnokában, a Szent Korona jelenlétében. Régen az volt a szokás, hogy amikor Magyarországon egy uralkodót megkoronáztak, akkor annak fel kellett vágtatnia, ha tudott, vagy léptetnie a koronázási dombra, és kardjával a négy égtáj felé vágva megesküdnie: jöjjön bármely irányból az ellenség, megvédi az országot. Amikor a millennium évében a Szent Koronát ebbe az épületbe hoztuk, egyben azt is jeleztük, hogy ez a feladat most már a Magyar Országgyűlésre és a magyar kormányra hárul. A Szent Korona azért van itt, a parlament épületének szívében, hogy rendre emlékeztessen minket, Magyarország megvédése nem a NATO és nem az Európai Unió feladata és kötelessége, hanem a mienk.

Tisztelt Hölgyeim és Uraim!

Az elmúlt két kormányzati ciklusnak köszönhetően Magyarország már túl van egy sikeres alkotmányozási fordulaton, egy sikeres nemzetpolitikai fordulaton, egy sikeres gazdasági fordulaton és egy sikeres családpolitikai fordulaton is. A most kezdődő kormányzati ciklus kiemelt fontosságú nemzeti feladata a nemzetbiztonság megerősítése. Ma ott tartunk, hogy a biztonság korunk legértékesebb valutája. A kilencvenes években láthattuk, testközelből láthattuk, hogy háborús konfliktusok akár a szomszédunkban is kitörhetnek. Most azt is megtanulhattuk, hogy a tőlünk távolabb zajlók pár hét leforgása alatt ide érhetnek a határunkra, bevándorlók milliói várják most is, hogy útra kelhessenek.

Tisztelt Hölgyeim és Uraim! Tisztelt Tábornok Urak!

A vezérkari főnök úr a mai kor kihívásainak megfelelően szervezze újjá a magyar hadsereget. Egy modern, ütőképes, hazája iránt elkötelezett hadsereget akarunk, Vezérkari Főnök úr, amely bármely más nemzet fegyveres erejével felveszi a versenyt. Miniszter úrnak és Önnek is tudnia kell, a szomszédjaink folyamatosan és lendületesen fegyverkeznek. Az elkövetkező években a Magyar Honvédség költségvetését mi is több mint a duplájára fogjuk növelni. Az Önök munkájának feltételeit tehát megteremtjük.

Tisztelt Hölgyeim és Uraim!

A történelem azt tanítja, hogy az a nemzet, amely nem tudja megvédeni az országát, nem is érdemli meg azt. Erős Magyarország nem létezhet erős hadsereg nélkül. Ahhoz viszont, hogy a hadsereg ismét erős lehessen, elsősorban a fiatalokat kell megnyernünk a honvédelem ügyének. Azt kérem a magyar honvédség újonnan kinevezett vezérkari főnökétől, hogy tegye vonzóvá a magyar fiatalok számára a haza szolgálatának legnemesebb formáját, a katonai pályát. Sok sikert kívánok az új vezérkari főnöknek! Mindannyian azt reméljük, hogy az ország biztonsága jó kezekbe került. Azt várjuk Öntől, hogy járjon előttünk is jó példával, és szerezzen érvényt a katonák között is a katonaélet első számú törvényének: „Csak a becsület!”

Jó napot kívánok, tisztelt Hölgyeim és Uraim! Mélyen tisztelt Miniszterelnök Úr!

Szeretném megismételni az ideérkezésem utáni első mondatomat. Köszönetet mondok Lengyelországnak és személyesen a miniszterelnök úrnak is, amiért az elmúlt évek során végig támogatta Magyarországot és engem személy szerint is a miniszterelnök úr. Közép-Európa a barátságokat sokra tartja. Sosem fogjuk elfelejteni, hogy a miniszterelnök úr a nagyon nehéz és éles, legutóbbi választási küzdelem utolsó napjainak egyikén meglátogatott bennünket Magyarországon, és ezzel bátorított bennünket is meg azokat a magyarokat is, akik hisznek a lengyel–magyar barátságban, úgyhogy személyesen is hálás vagyok ezért a miniszterelnök úrnak. Az pedig, hogy ma itt – ahogy mi hívjuk – Bem apónak a relikviáit is megnézhettük, és láttuk, hogy milyen nagy becsben tartják ezeket itt, különösen megérintette a szívünket, és miután láthattuk Bem apónak a szablyáját is, láttuk azt, hogy vannak örök dolgok; bizonyos nagy célokat csak küzdelem árán lehet elérni. Fölhasználtam az alkalmat arra, hogy gratuláljak a miniszterelnök úrnak. Történnek itt, Lengyelországban olyan dolgok, amikből mi sokat tanulunk, és bátorságot, elszántságot is merítünk. Elsősorban a családpolitikára gondolok. Bennünket is kínoz az, ami Önöket, hogy kevés gyerek születik, holott a fiataljaink pontosan úgy, ahogy mi meg a mi szüleink is hisznek a család fontosságában, és arra gondolunk, hogy akkor az államéletben lehet valami zavar, amit el kéne hárítani, mert akkor ismét növekedő pályára tudnának állni a nemzeteink. És Lengyelország jó példát mutat. Látom a legutóbbi számokat meg eredményeket, mi ebből igyekszünk tanulni és természetesen mutatis mutandis ezt a politikát átvenni és alkalmazni Magyarországon. Gratuláltam a miniszterelnök úrnak a gazdasági növekedés kiváló számaihoz is. Nem győzöm mindenhol elmondani, hogy a modern politikában kevés, ha az embernek igaza van. Nem semmi, csak kevés. Fontos, hogy az embernek igaza legyen, de nem elegendő, sikerre is szükség van. Ha nem vagy sikeres, akkor nem tudsz érvényt szerezni az igazadnak. Lengyelország abból a szempontból is példa a számunkra, hogy egy nemzet, amely a történelmi igazság talaján áll, hogyan tud egyszerre sikeres is lenni a modern világban. Mi is valami ilyesmit szeretnénk Budapesten és Magyarországon.

Tisztelt Hölgyeim és Uraim!

Természetesen gratuláltam a miniszterelnök úrnak a közelgő századik évfordulóhoz. A lengyel függetlenség fontos évében vagyunk itt, de hát Budapestről jöttem, és a fekete humor nálunk életszükséglet, ezért azt a szarkasztikus megjegyzést is hozzá kellett fűznöm a gratulációinkhoz, hogy legalább egy jó dolog történt abban a bizonyos 1918-as évben. A látogatás abban a szellemben zajlott, tisztelt Hölgyeim és Uraim, hogy két baráti nemzet találkozott. Hangsúlyt helyeztünk arra – tetszett ez a gondolat az Önök miniszterelnökétől –, hogy azért hangsúlyozzuk a múlt mellett azt is, hogy bennünket a közös jövő is összeköt. Itt nemcsak egy kipróbált, ezeréves barátságról van szó, amely már a hátunk mögött van, hanem van egy vízió, egy elgondolás a jövőről is, és bennünket a jövő is összeköt. És valóban a tárgyalások után azt mondhatom, hogy mindketten erős Európát akarunk, részt akarunk venni Európát megjavító, fölerősítő európai reformokban és vitákban. Mindketten békés fejlődést akarunk, és a lengyelek és a magyarok is erős Közép-Európát akarnak, mert meggyőződésünk, hogy ez szolgálja az érdekeinket, másfelől egybevág az Európai Unió fő célkitűzésével, hogy erős régiókból álljon az európai kontinens, és egy erős közép-európai régió sokat adhat az egész európai kontinens erejéhez. Miniszterelnök úr említette, hogy nehéz ügyekről is beszéltünk. Ilyen a migráció. Itt csak annyit tudok Önöknek mondani, hogy ez számunkra nem taktikai kérdés, hanem a legfontosabb, a nemzeti szuverenitás legfontosabb elvi kérdéséről van szó: ki dönthet arról, hogy kik tartózkodhatnak egy ország területén. És én csak annyit mondhatok, minthogy a magyar elszántságot is kifejezendő a mi szüleink meg a nagyszüleink, az elődeink általában forognának a sírjukban, hogyha mi hozzájárulnánk ahhoz, hogy ne a magyarok, hanem valaki más mondja meg, hogy kik tartózkodnak az ország területén.

Tisztelt Hölgyeim és Uraim!

Érintettük a költségvetési kérdéseket. Ezzel még sok dolgunk lesz, mert a magyar meg a lengyel álláspont közel van egymáshoz, de számos európai uniós országnak vannak javaslatai, amelyek viszont messze esnek a mi álláspontjainktól. Itt most csak két elvet szeretnék megemlíteni, ahol – ha jól értettem – egyetértettünk. Az első, hogy a gazdáink érdekeit meg akarjuk védeni, tehát nem tartjuk helyesnek, hogyha a mezőgazdasági költségvetés csökken. És abban az elvben is egyetértettünk, hogy nem kifogásoljuk, ha új pénzügyi alapok jönnek létre, mert új feladatok mindig jelentkeznek, de új pénzügyi alapok létrehozása nem lehet érv arra, hogy a régi, jól működő alapokat meg lecsökkentsük. Tehát azokat meg kell védeni. Ha jól értem, ebben is egyezik az álláspontunk.

Tisztelt Hölgyeim és Uraim!

Összességében mérföldkőnek tartom a legutóbbi néhány hónap gazdasági fejleményét, amelyben az Önök légitársasága új járatokat indított Magyarországról. Nagyon régóta keressük azt a zászlóshajót, azt az egy nagy gazdasági, mindenki által jól látható teljesítményt, amely lengyel–magyar közös dolog, és ami bizonyítja a gazdaság minden szereplője számára, hogy van keresnivalónk egymás piacán. Most Lengyelország ezt a zászlóshajót megtalálta, ez a LOT, amely fantasztikus sikereket ér el a magyar piacon, és nagyon reméljük, hogy tovább fogja bővíteni a tevékenységét, és még sikeresebb cégként, szolgáltatásait bővítve szerepel majd a magyar gazdaságban. Mi elkötelezett hívei vagyunk annak, hogy a lengyel gazdaság szereplői sikeresek legyenek Magyarországon, és szeretnénk minél több magyar céget is sikeresnek látni itt, Lengyelországban.

Tisztelt Hölgyeim és Uraim!

Összességében, azt kell mondanom, jó döntés volt, hogy a korábbi két magyar választások utáni szokásomat a harmadik választás után is megtartottam, és első külföldi utam Lengyelországba vezetett. Egyetlen gond lehet ebből, hogy rögtön a legjobbal kezdeni kicsit elveszi az ember kedvét a hátralévő, majdnem még meglévő négy évtől. De majd bízunk abban, hogy azért lesznek ennek a négyéves ciklusnak még hasonlóan baráti és örömteli pillanatai, mint amilyen az első lehetett, amikor itt lehettem most az Önök vendégeként Varsóban. Miniszterelnök Úr, hálás vagyok Magyarország nevében a barátságért és az együttműködésért!

Tisztelt Köztársasági Elnök Úr! Tisztelt Házelnök Úr! Képviselőtársaim!

Első szavam a köszöneté. Köszönöm mindenkinek, aki részt vett az országgyűlési választáson, bármely jelöltre szavazott is. Külön köszönöm azoknak a részvételét, akik bennünket, a polgári, nemzeti és keresztény erőket választottak. A köszöneten túl hálás is vagyok azoknak, akik engem személy szerint támogattak. Tudom, hogy nekik sajátos felelősséggel tartozom. A feléjük fennálló különleges kötelességemet teljesíteni fogom, és összhangba hozom azzal a másik kötelességemmel, hogy az egész országot, a teljes hazát, a nemzet minden polgárát szolgálnom kell. Kormányom a kétharmados alkotmányos többség alapján áll, de mindig a három harmadot szolgálja majd.

Tisztelt Ház!

A köztársasági elnök felkérését elfogadtam. Negyedik alkalommal tehettem le Önök előtt a miniszterelnöki eskümet. A nyolcadik parlamenti ciklusomat kezdem meg, 28 éve szolgálom parlamenti képviselőként a hazámat. Kérem a képviselőtársaimat, miniszterelnökként is tekintsenek rám úgy, mint aki egy Önök közül. Továbbra is az a meggyőződésem, hogy a haza nem lehet ellenzékben, mert magasan a pártok felett áll, és szolgálata nem függhet attól, hogy éppen ellenzékiek vagy kormánypártiak vagyunk. A vitát, a küzdelmet a politika természetes részének tekintem. Talán ez nem is baj. Ha beverünk egy szöget a falba, és nincs ellentartás, akkor mit is akaszthatnánk arra a szögre? Annyira már kiismertem az emberi természetet, hogy tudom, hiába is vágyakozunk, hogy szelíden győzhessünk, mint a szél, hiába szeretnénk mindannyian jámbor, a tények belátásán nyugvó, békés megegyezéseket, ez a politika világában aligha adódik a számunkra. Vagy ha mégis, csak ritkán és kegyelmi pillanatokban. Azt azért ígérhetem és ígérem is, azon leszek, minél többször érezzük úgy ebben a házban, hogy angyal szállt át felettünk. Arra is ígéretet teszek ellenfeleimnek, hogy ott és akkor, amikor a pártharc nem kerülhető el, a lovagiasság szabályai szerint fogok vívni. A kormánypárti képviselőknek pedig arra teszek ígéretet, hogy a vitákban senkinek sem maradunk adósai. Ha támadnak bennünket, biztosak lehettek abban, hogy olyan lesz a fogadj Isten, amilyen az adjon Isten.

Tisztelt Ház! Tisztelt Képviselőtársaim!

Idéztem már itt, Önök előtt, hogy a politika veszélyesebb, mint a háború, mert a háborúban csak egyszer ölik meg az embert. Ez ugyan ijesztően hangzik, de valójában igen optimista gondolat, mert azzal kecsegtet, hogy aki politikával foglalkozik, az gyakrabban is feltámadhat. Magam is tizenhat évet töltöttem ellenzékben, és tizenkét évet kormányon. Megtanultam: a győzelem sohasem végleges, a vereség pedig sohasem végzetes, csak az számít, készen állsz-e a küzdelem folytatására. Ha Isten engedi és élünk, ennek a ciklusnak a végére elérjük, elérem a kormányzati és ellenzéki évek közötti egyensúlyt. És akkor még mindig csak döntetlenre állunk majd. Tegyük rögtön világossá, ez most alkalmas hely és idő, sportemberek vagyunk, nem érjük be a döntetlennel.

Tisztelt Ház!

Derűlátón, bizakodóan és tettre készen állok most Önök előtt. Az elvégzett munka kellő önbizalmat adhat mindannyiunknak. Ha magunk mögé pillantunk, azt mondhatjuk: a hibajegyzékkel együtt is azt kívánjuk Magyarországnak, soha rosszabb nyolc éve ne legyen. Ezt a választópolgárok is így gondolhatják. Ez húzódhat meg a prózai és matematikai tény mögött, hogy a Fidesz–KDNP szövetségére többen szavaztak, mint az itt ülő összes többi pártra együttvéve. És ezzel a mozdulattal, kedves Barátaim, húzzunk is egy éles határvonalat. Húzzuk meg azt a választóvonalat, amelyet a magyar politika olyan ritkán talál meg. S mert nem találja, rendre átesik a ló egyik, majd másik oldalára, a lehangoló magyar pánpesszimizmusból a bugyuta kincstári optimizmusba és vissza. Húzzunk hát éles választóvonalat az önbizalom és az önelégültség közé. Tegyük világossá, hogy a múltból nem lehet megélni, és idézzük ide István királyunk intelmét, hogy semmi sem emel fel, csakis az alázat, semmi sem taszít le, csakis a gőg és a gyűlölség. És valljuk meg, hogy a sikerek mögött mindig ott rejtőzik a Jóisten kegyelme. Ezért nem szónoki fordulat, nemcsak hagyomány, de mély meggyőződésünk is, hogy soli Deo gloria, vagyis egyedül Istené dicsőség.

Tisztelt Ház! Tisztelt Képviselőtársaim!

S ha így felkészítettük magunkat, és irányba állítottuk gondolatainkat, mondjuk ki bátran, hogy a követező négy évben nagy dolgokra fogunk vállalkozni. Tudjuk, hogy a veteményes nem maradhat gyomlálatlanul, rendszeresen kapálni kell. Ezért a napi munkát üzemszerűen a maga tempójában és rutinjával el is fogjuk végezni, de ennél azért jóval többre vágyunk. Igazi nagy fába, sőt fákba akarjuk vágni a fejszénket. Tudjuk azt is, hogy bizonyos nézőpontból egy veréb lehet jobb, mint egy túzok, de mi most igazi nagyvadakra akarunk menni.

Tisztelt Ház!

Amikor Magyarország jövőjéről beszélek, biztosat csak a következő négy évre mondhatok, hiszen felhatalmazásom is csak addig terjed. De Önök azt is jól tudják, hogy sohasem négy évben gondolkodom. Az ellenzék gyakran kritizál is ezért. A kormánypárti barátaim is többször figyelmeztettek, legyek óvatos a nagy távlatokkal, mert aki nem néz a lába elé, könnyen orra bukik. Volt, hogy valóban így jártunk, van tehát ebben igazság is. Mégis meggyőződésem, hogy most van lehetőségünk nagy dolgokba belefogni. Régen álltak olyan jól a csillagok hazánk felett, mint éppen most. A magyar ügy ma nyert ügy. Minden együtt van, amit a nagy tervek megkövetelnek. Van tapasztalat, és vannak komoly csatákban kipróbált bajtársak. Van bátorság, nemzetközi tekintély, emelkedő pályára állított ország, komoly tervek, tetterő és önbizalom. Magyarországba és a magyar polgárokba nemcsak egyszerűen visszatért az életerő. A magyar történelemből, ha ritkán is, de jól ismert dolog történik most velünk. Alkotóerők törnek felszínre. A magyarok már nemcsak abban hisznek, hogyha jól végzik a dolgukat, a holnap nem lesz rosszabb a mánál – bár a világnak ebben a szegletében ez sem kevés –, hanem abban is hisznek, hogy a holnap jobb lehet. Sőt, a választási eredmények azt mutatják, úgy vélik, nemcsak jobb lehet, hanem jobb is lesz. Azt akarják, hogy az előttünk álló jövő lehetőségeihez méltó kormányunk legyen. Vagyis azt várják tőlünk, hogy nőjünk föl a feladathoz, és a kormányban legyen legalább annyi optimizmus, tettvágy és alkotóerő, mint a választópolgárokban. Bármerre járunk az országban, mindenhol a munka, az iparkodás, az építés jeleit látjuk. Toronydaruk, építőmunkások, megművelt földek. Mindenkinek van valami terve, épít, bővít, igazít és csinosít valamit. Úgy érzem, hogy most, amikor nagy célokat tűzünk ki magunk elé, egy húron pendülünk, azonos hullámhosszon vagyunk az emberekkel. Ez bátorít és feljogosít, hogy terveinket ne négy, hanem tíz éves kitekintéssel készítsük el, sőt inkább tizenkét éves időtávban kell most gondolkodnunk. Ráadásul a felelős kormányzás is ezt követeli meg, hiszen az Európai Unió következő költségvetése, illetve annak végrehajtása valójában 2030-ig tart majd.

Tisztelt Ház!

A politikában az idő a legfontosabb. Egy ország kormányzásához jártasság kell és magabiztosság. Kell még terepismeret, nemzetközi látóhatár, távlatos kitekintés, s ha ez még párosul az újító bátorságával, és megkapjuk hozzá az éleslátás kegyelmét, már nyert ügyünk van. Az igazat megvallva én mindig is egységes korszaknak láttam a 2010 és 2030 közötti húsz évet. Felfogásom szerint a demokrácia, a szabad választások, a politikai váltógazdálkodás lehetősége nem áll ellentétben, és végképp nem zárja ki a távlatos gondolkodást és a hosszú távú tervezést. Ha így lenne, akkor a demokráciában élők behozhatatlan versenyelőnyt adnának a nem demokráciában élő népeknek. De a józan ész is erre terel bennünket. Aki már épített házat, tudja, nem érdemes úgy kiásni az alapokat, hogy nincs a kezünkben a kész ház tervrajza.

Tisztelt Ház!

Tudom, hogy sokan majd hihetetlennek tartják, én azonban elérhetőnek, hogy Magyarország 2030-ra Európa Unió első öt olyan országa közé tartozzon, ahol a legjobb élni, lakni és dolgozni. Hasonlóképpen azt is lehetségesnek tartom, hogy hazánk az új típusú versenyképességi rangsorokban, amelyek nem a mennyiséget, hanem a minőséget mérik, az öt legjobb európai uniós állam között legyen. Közismert, vannak nálunknál méretesebb, népesebb és vagyonosabb országok is, de aligha van szebb, biztonságosabb, ősibb és védettebb, mint a mi Kárpát-medencénk és benne Magyarország. Akinek jó szeme van a történelemhez, megláthatja benne az esélyt. A tamáskodóknak csak azt mondhatom, háromszori kétharmaddal a hátunk mögött nekünk a lehetetlenre kell vállalkoznunk, mert a lehetségeset más is meg tudja csinálni. Ezért vállalkozunk arra, hogy megállítjuk a népesedési hanyatlást, sőt elérjük, hogy Magyarország ismét emelkedő pályára lépjen. Gyorsforgalmi utak fogják összekötni Budapestet a megyei jogú városainkkal, autópályáink elfutnak az országhatárokig, és a gyorsforgalmi utakra 30 perc alatt az ország bármely pontjáról el lehet majd jutni. Az új napelemparkok, valamint Paks II. a tiszta és fenntartható energiatermelés élvonalába emelik majd Magyarországot. A világexport 80 százalékát jelenleg 600 multinacionális cég adja, ezért nekünk magas hozzáadott értékű és magasabb bért fizető befektetéseket kell hoznunk Magyarországra, és ebben a kategóriában a világ tíz legjobb országa közé akarunk kerülni. Mindezt úgy, hogy a hazai tulajdonú vállalatok részesedését a magyar exportból 50 százalékkal növelni fogjuk. A népbetegségeket radikálisan visszaszorítjuk, s ennek érdekében nem riadunk vissza az egészségügy ésszerűsítésétől és erős ösztönzők bevezetésétől sem. És felépítjük végre az új magyar honvédséget is. Szomszédaink folyamatosan fegyverkeznek, de általában is igaz, hogy az a nemzet, amely nem tudja garantálni saját védelmét, az felelőtlen, és történelmi távlatokban hibát követ el. Különösen is számítok a fiatal és tehetséges katonatisztjeinkre. A lélekben és kultúrában történelmi sorsközösséget alkotó Közép-Európát gazdaságilag is megépítjük, fővárosainkat és nagyvárosainkat közúton, vasúton és levegőben is összekapcsoljuk. Lengyelország meghatározó szerepét pártfogoljuk, és velük összefogva megvetjük egy nagy közép-európai gazdasági térség alapjait.

Tisztelt Ház!

A nagy és lelkesítő célok között ott találjuk Budapestet is, amelynek vissza akarjuk adni régi nagyságát és fényét, és amelyre fontos szerep vár a nemzetegyesítésben. Ez a város a budapestiek otthona és a nemzet fővárosa is. A magyarok számára Budapest az örök város, amely minden magyaré, bármely pontján éljen is a világnak. A város, amely vár rá. Magyarország, a magyar nyelv és kultúra meggyőződésem szerint egy hatalmas mágnes erejével rendelkezik, amely idevonzza azokat a magyarokat, akiket a szél kisodort a Kárpát-medencéből. A New Yorkban élő, befutott, gazdag és irigyelt Molnár Ferencet egyszer arról kérdezték, miért olyan levert. Azt válaszolta: minden rosszakaróm és ellenségem ott van, Budapesten, az ottani irigyeimre vágyom, az itteniek nem érdekelnek.

Tisztelt Ház!

Sohasem rejtettem véka alá a véleményemet, hogy a 2008-as nyugati válság, amely Görögország mellett kis híján bennünket is maga alá temetett, valójában korszakhatár volt. A mélyben már hosszú ideje formálódó új világrend ekkor bukkant felszínre. Ekkor vált világossá, hogy nem egyszerűen új és szokatlan jelenségekkel, hanem saját belső logikával, saját erővonalakkal rendelkező, új korszakba is lépett a világ. Már 2010 előtt is azt tekintettem a rám váró feladatnak, hogy felhívjam erre a figyelmet, és megértessem: új korszakba léptünk, és ez mindenkitől változást követel. Azt tekintettem küldetésemnek, hogy meggyőzzem a magyarokat, hogy nem elég jobban csinálni ugyanazt, amit tegnap csináltunk. Új dolgokra kell vállalkoznunk, és ez igaz volt mindenkire, egész Magyarországra, beleértve a kormányzatot is, mindannyiunknak meg kellett újulnunk. Végül is sikerült meggyőzni a magyarokat, hogy ez nemcsak elkerülhetetlen, hanem képesek is vagyunk rá. Együtt és egyenként, külön-külön is. Ezért a 2010-es válságkezelés célja nem az volt, hogy visszatérjünk a válság előtti jobb időkhöz, hanem hogy új alapokat is vessünk, új dolgokat is bevezessünk; új adórendszer, új monetáris politika, új alkotmány, új törvénykönyvek, új családtámogatás, új munkamorál.

Tisztelt Képviselőtársaim!

Ha egy nép, ahogy mi tettük, új utakra lép, nem spórolhatja meg a szellemi természetű vitákat. A régi világrend szellemi hívei, anyagi haszonélvezői, valamint a kényelmesek, a léhák és a restek ilyenkor egy táborba sorakozva támadják az újítókat. S minél sikeresebbek vagyunk mi, annál dühödtebbek a kritikusaink. Ezeket a szellemi természetű vitákat nem lehetett és a jövőben sem lehet elkerülni. Akkor sem, ha van, aki ezt inkább ballasztnak, a gyakorlatias politikai sikerek elfogadtatását nehezítő akadálynak látja.

Tisztelt Ház!

Titokban nem lehet megújítani egy egész nemzetet. Fölfogásom szerint az eddigi sikereinkhez hozzájárult, hogy nyíltan kimondtuk, a liberális demokrácia korszaka véget ért. Alkalmatlan lett arra, hogy megvédje az ember méltóságát, alkalmatlan arra, hogy megadja a szabadságot, nem tudja garantálni többé a fizikai biztonságot, és már nem tudja fenntartani a keresztény kultúrát sem. Vannak Európában, akik még bütykölnek rajta, mert azt hiszik, megjavíthatják. Nem értik, hogy nem a szerkezet romlott el, hanem a világ változott meg. A mi válaszunk, a magyarok válasza a megváltozott világra az, hogy a zátonyra futott liberális demokrácia helyett inkább felépítettük a XXI. századi kereszténydemokráciát, amely garantálja az ember méltóságát, szabadságát és biztonságát, megvédi a férfi és a nő egyenjogúságát, a hagyományos családmodellt, féken tartja az antiszemitizmust, megvédi a keresztény kultúránkat, és esélyt ad nemzetünk fennmaradására és gyarapodására. Mi kereszténydemokraták vagyunk, és kereszténydemokráciát akarunk.

Tisztelt Ház!

Fától az erdőt. Ha benne élsz egy világban, a mindennapok sodrásában nem várható el, hogy felismerd: éppen egy új világrend születésének idejében élsz, amikor új értékrendszerek, új szereplők, új együttműködések formálódnak. Erre a célra tartanak az országok írástudókat, köztük politikusokat is. Így a kormánynak az is kötelessége, hogy felhívja a figyelmet arra, hogy új technológiák, új gazdaságszervezési elvek, új fogyasztási minták, új gazdasági csataterek, új generációk, és új dinamikák jelentek meg. A kormánynak ma is az a dolga, hogy felkészítse Magyarországot, felkészítse a magyar nemzet tagjait az új technológiai korszakra. Az új korszakban mindenkinek dolgoznia kell, és ma 800 ezerrel többen is dolgozunk, mint nyolc éve. Az új korszakban a magas államadósság életveszélyes. Az államadóssági rátánk 17 százalékponttal alacsonyabb, mint az euróövezet átlagáé, miközben a bért, amiért 2010-ben 12 hónapot dolgoztunk, most 8 hónap alatt hazavisszük. Az új korszakban a nemzeti vállalkozásokat piaci alapon kiszolgáló kritikus infrastruktúra döntő tényező lesz, ezért a bankrendszert, az energia- és a médiaszektort hazai kézbe vettük. Az új korszakban a tudás valóban hatalom lesz, ezért megtettük az első, de csak az első lépéseket, hogy olyan fiatalokat neveljünk, akik a jég hátán is megélnek. Láthatják, a felkészülés nekilendült, de még hosszú út vár ránk.

Tisztelt Elnök Úr! Tisztelt Ház!

Szép dolog az újítás, a bizakodás és a nagy tervek, de emellett azt is észben kell tartanunk, hogy mi egy több mint ezer éves ország vagyunk. Egy ilyen ősi ország politikájában vannak örök dolgok. Ilyen a nemzet mérete, helye és szelleme. Ezt a kormányra lépő miniszterelnöknek, a leendő kormánytagoknak, sőt általában a parlamenti képviselőknek is illendő tudniuk. Ha el akarjuk dönteni, hogy mit is akarhatnak a magyarok a világban, tisztában kell lenni a méretünkkel. A méretünk az elmúlt 1100 év alatt folyamatosan változott, de sohasem tartoztunk a világ nagy létszámú nemzetei közé. A helyzet ma úgy áll, hogy a magyarok a világ össznépességének 0,2 százalékát adják. Ebből egyenesen következik, hogy a magyarok fenn- és megmaradása nem automatikus. A nagy létszámú és széles rokonságú népek számára elképzelhetetlen egy olyan világ, amelyben ők nincsenek, ahol az ő fajtájuk egyszerűen nem létezik. A magyar politikának azonban abból kell kiindulnia, hogy el lehet tűnni, szét lehet szóródni, el lehet fogyni, és a világot el lehet gondolni a homo sapiens magyar válfaja nélkül is. Voltak, akik már el is gondolták. Hálát adunk a Jóistennek, hogy ma mi állunk itt és nem ők. Ezért a magyar politikának feladata, hogy ebből a nézőpontból is folyamatosan vizsgálja, ami Magyarországgal és Magyarország körül történik. A megmaradás életerő kérdése, ezért a magyar államnak és a mindenkori magyar kormánynak stabilnak, erősnek és akcióképesnek kell lennie. Ez minden mást megelőz, minden mást felülír.

Tisztelt Ház!

Egyedi fajta vagyunk. Van egy nyelv, amit csak mi beszélünk. Van a világ, amit magyar nyelven és kultúrán keresztül csak mi látunk, és csak mi ábrázolunk úgy, ahogy. Nélkülünk az emberi civilizáció egy nyelvvel, egy világértelmezéssel és egy világábrázolással bizonyosan szegényebb lenne. Ez a tény tartást kell adjon a mindenkori kormánynak. A kormány annak tudatában jelenjen meg és képviselje Magyarországot a külvilágban, hogy mögöttünk már komoly teljesítmény áll, amivel hozzájárultunk a tudományban, a kultúrában, a sportban és a művészetekben az emberiség összteljesítményéhez. Egy olyan ország önbizalmával és méltóságával kell élnünk, amely tudja, hogy a magyarok többet adtak a világnak, mint amit kaptak tőle. Teljesítményünk feljogosít bennünket a történelmünk folytatására. Ezt a jogalapot, a magyarság világhozzájárulását a kormánynak folyamatosan gyarapítania kell.

Tisztelt Képviselőtársaim!

A Kárpát-medence területén több államalakulat is osztozik. E történelmi tény mellett is számunkra a Kárpát-medence organikus természeti, kulturális és soknyelvű egység. Szeretném meggyőzni a szomszédainkat, hogy összefogva Európa legbiztonságosabb, leggyorsabban fejlődő, egységes gazdasági, kereskedelmi és közlekedési területévé tudnánk építeni a Kárpát-medencét. Az elmúlt években számos bizonyságát adtuk, hogy a magyaroktól nem kell félni, s jól jár, aki együttműködik velünk.

Tisztelt Ház!

A magyarság az emberi szív módjára hol összehúzódzkodik, hol kitágul, de lényegileg 1100 éve ott él, ahol nagy államalapítóink kijelölték a helyét. Szállásterületünk sajátos elhelyezkedése miatt Magyarország geopolitikai, vagyis földrajzi alapú megközelítéseket kell előnyben részesítsen az ideologikus gondolkodással szemben. Magyarország tagja és elkötelezett tagja is marad a nyugati szövetségi rendszernek, de ez nem változtatja meg a magyar államiság és a magyar politika földrajzi meghatározottságát. Nyugatra a germán vaskancellárok földje, keletre a szláv katonanépek világa, és le, délre muszlim embertömegek találhatóak. Berlin, Moszkva, Sztambul. Ebben a térben él Magyarország. Ezzel és így kell számolnunk a jövőben is. Ezért a magyar politika nem szimpatizálhat a demokráciaexport-elméletekkel, nem társulhat azokhoz, akik más népeket kioktatnak, és akik a német, az orosz, a török népet és annak vezetőit sértegetik. Ezt nemcsak az elemi jóérzés diktálja így, de az érdekeink is. Nekünk ezt a viszonyrendszert kell értelmesen leképeznünk a magyar politikába.

Tisztelt Elnök Úr! Tisztelt Ház!

A nemzet szellemének irodalma könyvtárnyi. Kormányom azt az iskolát követi, amely szerint mi, magyarok soha nem akartunk szolganép lenni. „Kik szabadon éltek-haltak, szolgaföldben nem nyughatnak. A magyarok Istenére esküszünk, esküszünk, hogy rabok tovább nem leszünk.” Ezt az esküt minden magyar gyermek leteszi. Kormányom felfogása szerint a szabadsághoz nem elegendő a három nagy hadsereget, a németet, az oroszt és a törököt kívül tartani a Kárpát-medencén, hanem olyan viszonyokat is ki kell alakítanunk, hogy az országunkon belül is szabadon rendelkezhessünk magunkkal. Ne csak közösen, de egyen-egyenként is. Vagyis kormányom a szabad magyarok és a szuverén magyar állam kormánya lesz. Elkötelezettségemet a szabadság mellett nemcsak a diktatúra és a szovjet megszállás elleni küzdelemből származtatom, hanem gazdasági megfontolásokból is. Ahhoz a nemzedékhez tartozom, amely még emlékszik, hogy a kommunista államépítési kísérletet az ítélte halálra, hogy figyelmen kívül hagyta, sőt szembefordult az emberi természet egyik alapvető törvényével. A kommunizmus tiltotta, hogy az ember önállóan, saját kezdeményezéssel, saját erejéből, vagyis egyénként javítson a helyzetén. Ezért éreztük a kommunizmust nemcsak elnyomónak, hanem természetellenesnek is. A jövőben is erre a tapasztalatra kívánom építeni a politikánkat. Az a célom, hogy a lehető legnagyobb szabadságot biztosítsuk az embereknek, hogy saját elképzelésük szerint juthassanak előre. Arra nem vállalkozhatunk, hogy bárkinek is megoldjuk az életét, de olyan körülményeket akarunk és tudunk is teremteni, hogy maguk oldják meg azt, és saját maguk boldogulhassanak.

Tisztelt Ház!

És szólnom kell az Európai Unióban elfoglalt helyünkről is. Mi erős Európát, békét és kölcsönösen előnyös megállapodásokat szeretnénk. Szükségünk van az unióra, és az uniónak is szüksége van ránk. Ezért készen állunk, hogy alakítóként vegyünk részt azokban a változtatásokban, amelyeket az unió, ha akar, sem kerülhet el. Minden erőnkkel azt fogjuk képviselni, hogy az uniónak a szabad nemzetek szövetségeként kell működnie, és fel kell adnia az Európai Egyesült Államokra vonatkozó hagymázos rémálmait. Az Európai Uniónak vissza kell térnie a realitások talajára. Első lépésként a migrációról, a népvándorlásról és a bevándorlásról való gondolkodást kellene megváltoztatnia. Ma Brüsszelben azt gondolják, hogy igazságtalan dolog, ha az ember nem ott születik, ahol élni szeretne. Azt gondolják, helyes, ha az emberek jogot kapnak arra, hogy oda költözzenek, ahol élni szeretnének. Brüsszelben ma fizetett aktivisták, bürokraták és politikusok ezrei dolgoznak azért, hogy a migrációt alapvető emberi joggá minősítsék. Ezért akarják elvenni tőlünk a jogot, hogy magunk dönthessünk, kit fogadunk be és kit nem.

Tisztelt Képviselőtársaim!

Meggyőződésem, hogy a migráció végül elvezet a nemzetek és az államok felbomlásához. A nemzeti nyelvek elgyengülnek, a határok elmosódnak, a nemzeti kultúrák feloldódnak, és csak egyetlen nyílt társadalom marad. S végül az európai társadalmak egységesülése úgy előrehalad, hogy létrejöhet az egyetlen és egységes európai kormány. Ez a sors vár azokra, akik nem védekeznek a migráció ellen. Ha nem is holnap, de az általunk még belátható jövőben. Erre megy ki a játék, ez az igazi mesterterv. Nem árulok zsákbamacskát. Világossá teszem itt, Önök előtt, hogy kormányom ennek a tervnek, az ide vezető folyamatoknak és a közbenső lépéseknek is ellenzője, a magyar szabadság nevében fellépő elszánt ellenfele lesz. A multikulturalizmus volt az első lépcsőfok. A szólásszabadságot korlátozó politikai korrektség volt a második. Ma itt áll Európa. A harmadik lépcsőfok a kötelező betelepítési kvóta lenne. Annak érdekében, hogy az az Európa, amelyet szeretünk, és amelyért készen állunk komoly áldozatokra is, ne lépjen fel az önfelszámolás következő lépcsőfokára, ki kell és ki is fogunk állni az európai politika pástjára. Ellenezni fogjuk a kötelező kvótát, kiállunk a keresztény kultúráért, és harcolni fogunk a határok megvédéséért.

Tisztelt Képviselőtársaim!

Végezetül. Néhány perce tettem le negyedszer a miniszterelnöki eskümet. Még sohasem tisztáztuk ebben a házban, hogy mi is volna végső soron ez az eskü. A törvény itt nem igazít el bennünket. Magunknak kell hát rendet vágnunk. Az eskü ígéret, fogadalom és felajánlás. Úgy hiszem, hogy a legfőbb hatalom a lelkiismeretünkön keresztül büntet meg bennünket, ha megszegjük az eskünket. Ezért most, hogy eskümet letettem, a nemzet minden egyes tagjának, mind a tizenötmillió magyarnak, külön-külön és együttesen is a saját lelkiismeretemre hivatkozva megerősítem, hogy minden cselekvésemben nemzetünknek és országunknak, a magyar embereknek, a magyar érdekeknek és a keresztény értékeknek a szolgálata fog vezérelni.

Isten engem úgy segéljen!

Jó napot kívánok, tisztelt Hölgyeim és Uraim!

Tegnap tettem le a miniszterelnöki eskümet, és ma itt lehetek Önök között, ezért az itt lévő magyaroknak szeretném először megköszönni, hogy a magyarországi választási kampányban támogattak bennünket, és támogatták, hogy Magyarországnak egy polgári, nemzeti és keresz-tény kormánya legyen. Kis közösség él itt, kis magyar közösség, de a mi nyelvünkön azt mondjuk, hogy sok kicsi sokra megy, minden szavazat számít. Köszönöm szépen azt a támo-gatást, amit innen kaphattunk. A rossznyelvek szerint azért jöttem most el, mert nem tudom abbahagyni a kampányolást, de ez nem így van. Valójában két oka van annak, hogy nagy örömmel eljöttem most ide, Önök közé. Először is szeretnék szólni Önökhöz, különösen az itt lévő szlovén ajkú és szlovén származású emberekhez. Úgy jöttem ide, mint magyar ember a szlovénhoz, ugyanis meggyőződésem, hogy a két népnek a sorsa össze van kapcsolva, és sze-rettem volna világossá tenni, hogy a következő négy évben ugyanúgy, mint ahogy a korábbi esztendőkben is, a szlovén emberek számíthatnak arra, hogy Magyarország részéről nyíltszívű, őszinte és kölcsönös előnyökre törekvő együttműködés lesz majd a két nép között. Arra is számíthatnak, mint ahogy a mögöttünk hagyott években láthatták, hogy a határon átnyúló együttműködés eszméjének jegyében, amely az Európai Unió döntő eszméje, és amely szerin-tem fontos a szlovénoknak is meg a magyaroknak is, mi készen állunk arra, hogy ez a régió a határ mindkét oldalán gazdaságilag fejlődjön és erősödjön. Énnekem nem dolgom, hogy bele-beszéljek a szlovén belpolitikába, de azt azért én is elmondhatom itt, Önök között, hogy köz-tudomású, hogy ez a régió Szlovénia többi részéhez képest nem mondható fejlettnek, sőt in-kább vissza van maradva, és mi készen állunk arra, hogy a következő szlovén kormánnyal, amelyet reményeink szerint majd Janez Janša fog vezetni, a magyar kormány együttműködve ezt az egész régiót föl tudjuk emelni.

Tisztelt Hölgyeim és Uraim!

Ezért örülök annak, hogy itt találtunk egy olyan jelöltet, amelyik mind a két nép hangját, nyelvét érzésvilágát, szívét ismeri, úgyhogy jó lelkiismerettel ajánlom Önöknek, hogy támo-gassák Janez Janšát és az SDS pártjának helyi jelöltjét, akivel a mostani találkozónkat meg-előzően válthattam néhány szót. Fontosnak tartom, hogy ő egy vállalkozó, mert hogyha egy erős gazdasági tudással rendelkező képviselője lesz majd ennek a régiónak, ez a magyar kor-mány Önökkel való együttműködését is elősegítheti, tehát jó lelkiismerettel ajánlom a szlo-vén–magyar együttműködés jegyében is az SDS helyi jelöltjét, Magyar urat. A második dolog, amiért örömmel jöttem, és most már nem úgy beszélek, mint magyar a szlovénhoz, hanem úgy beszélek, mint egy olyan ember, aki Önökkel egy pártcsaládba tartozik az európai politikában. Hiszen mind az Önök pártja, mind pedig a Fidesz és a Kereszténydemokrata Néppárt az Európai Néppárt közösségébe tartozik. Egy pártcsaládhoz tartozunk, az európai hagyomány a polgári, nemzeti és keresztény vonulatát képviseljük.

Tisztelt Hölgyeim és Uraim!

Én ebből az európai mozgalomból ismerem Janez Janša elnök urat. Tegnap is a beszédemben idéztem egy angolszász gondolatot, amit most ismét megteszek. Ez úgy hangzik, hogy a poli-tika veszélyesebb, mint a háború, mert a háborúban csak egyszer ölik meg az embert. Amikor a beszédemnek ezt a részét írtam, akkor Janez Janšára gondoltam elsősorban, mert ő egy nagy harcos, egy olyan ember, aki ebben a gondolatban nemcsak a veszélyt látja, hanem azt a lehe-tőséget is, hogy akit többször megölnek, az többször is föltámadhat. És ő egy elnyűhetetlen harcosa az európai politikának, elnyűhetetlen harcosa a szlovén politikának, és kitartó híve azoknak az eszméknek, amelyekben mi is bízunk, úgyhogy jó lelkiismerettel és barátsággal jöttem most, hogy mellette is szót emeljek. Biztos vagyok abban, hogy anélkül, hogy bele-avatkoznék a szlovén belpolitikába, mindenkinek, szlovénoknak is és magyaroknak is az az érdeke, hogy erős, stabil, elszánt és bátor kormány álljon Szlovénia élén. Elszánt, erős és bátor kormánya pedig akkor van egy országnak, hogyha elszánt, erős és bátor ember áll a kor-mánynak az élen, és nagyon remélem, hogy Önökkel együtt ünnepelhetünk majd június 3-án.

Isten éltesse Önöket! Köszönöm, hogy meghallgattak.

Öt megjegyzést szeretnék tenni.

Tisztelt Hölgyeim és Uraim! Mélyen tisztelt Janez elnök úr és kedves felesége!

Először is szeretném átadni a magyar testvérpártok üdvözletét, a Fidesz és a Keresztényde-mokrata Néppárt sok sikert kíván a Szlovén Demokrata Pártnak a közelgő választáson. Nálunk egy hónapja ért véget a választási kampány, a héten megalakult az országgyűlés, tegnap letehettem a miniszterelnöki eskümet, és egy tanácsot adhatok Önöknek olyan emberként, aki már nyert is, és vesztett is választásokat: hallgassanak az elnökükre, nem a fölméréseket kell megnyerni, hanem a választást. Ezért azt tanácsolom Önöknek, hogy harcoljanak az utolsó pillanatig, egész addig, amíg le nem fújják a választási küzdelmet. Menni, menni és harcolni! Kellő szerénységgel hadd mondjam el Önöknek, hogy azért is fogadtam örömmel a meghí-vást, mert azt gondoltam, hátha szerencsét hozok Önöknek. Egyszer, 2004-ben már voltam meghívottja az Önök kongresszusának, és utána Önöknek sikerült is nyerni.

Tisztelt Hölgyeim és Uraim!

Meggyőződésem, hogy a magyarokhoz hasonlóan Önök is a történelmük egyik legfontosabb választásához érkeztek. Olyan súlyú döntéshez, amely talán a függetlenségük kikiáltása óta nem is állt Önök előtt. Egy sorsdöntő pillanathoz érkeztek, egy nehéz döntést kell meghozni-uk. Átérezzük a döntés súlyát, mert a történelem sokszor és sokféleképpen összekötött minket. Sokáig egy államalakulathoz tartoztunk, együtt szenvedtük át a kommunizmus évtizedeit, együtt életünk meg a rendszerváltás kétarcúságát, együtt csatlakoztunk az Európai Unióhoz, és 2015-ben együtt éltük át a modern idők legnagyobb népvándorlását.

Szeretném világossá tenni, hogy mi, magyarok tiszteljük Szlovéniát, és tiszteljük a szlovén embereket. Önöknek gyönyörű országuk van, és mi, magyarok abban vagyunk érdekeltek, hogy Önöknek jól menjen a soruk. Akinek van háza, az pontosan tudja, hogy a háza értékét a szomszéd ház értéke is befolyásolja. Ezért mi magyarok nem csak barátságból, hanem önér-dekből is azt kívánjuk, hogy Szlovéniának mennyien jól, Önök legyenek elégedettek, legyenek boldog és gazdag nép, ezzel jót tesznek nekünk, magyaroknak is. Hadd emlékeztessem arra is Önöket, hadd emlékeztessem magunkat, hogy nekünk Magyarországon vannak szlovén kisebbségünk, és Önöknek Szlovéniában van magyar kisebbségük. Szeretném megköszönni Önöknek, hogy az elmúlt években jól bántak a magyarokkal, és megígérem Önöknek, hogy a következő években is mi, magyarok jól fogunk bánni, tisztességesen és tisztelettel fogunk bánni a Magyarországon élő szlovénokkal.

És most néhány szót Európáról. Barátaim, mi erős Európát akarunk, mi békét akarunk Euró-pában, és az unióban kölcsönösen előnyös megállapodásokat akarunk kötni. De el kell mon-danom, hogy mindaz, amiért együtt dolgoztunk hosszú időn keresztül, egyik pillanatról a má-sikra megváltozott, amikor Európa megadta magát az illegális bevándorlásnak. Ez volt az a pillanat, amikor bár meggyőződésem szerint egyikünk sem vágyott európai politikai szerepre, mégis a közép-európai országoknak meg kellett szólalniuk. Nemcsak a saját nemzetünk érde-kében, de Európa érdekében is meg kellett szólalnunk, és el kellett mondanunk, hogy ebből nagy baj lesz. Ha Európa megadja magát a népvándorlásnak és a bevándorlásnak, akkor elve-szítjük a saját kontinensünket. És, kedves Barátaim, 2015 csak az előhangja volt annak, ami hamarosan következni fog. Afrikából tízmilliók akarnak megindulni Európa felé, és meg kell értenünk, hogy amíg Európa nem védi meg a határait, amíg meghívókat küld a szegény orszá-gok szegény polgárainak, amíg egy kis esélyt is látnak ők, hogy ide bejuthatnak, addig mindig jönni is fognak. Tudom, ez kemény beszéd, de az a helyzet, hogyha nem figyelünk oda, elve-szíthetjük a saját országainkat. Elveszíthetjük, és idegenek kezére fognak jutni a saját hazáink. Olyan embereket akarnak ma közénk telepíteni, akik nem tartoznak a mi kultúránkhoz, és itt is a saját vallásaik és szokásaik szerint akarnak majd élni. Mi magyarok erre azt mondjuk, nincs kőből a szívünk, érző emberek, sőt keresztény emberek vagyunk. Ezért segítenünk kell, de nem úgy, hogy tönkreteszik ezzel a saját hazánkat. Segítenünk úgy kell, hogy a segítséget kell odavinni, és nem a bajt kell idehozni.

És most szeretnék mondani néhány szót az Önök pártjáról, az SDS-ről, ahogyan mi látjuk. Önök fontos döntések előtt állnak. Nézzük a szlovén politikai térképet, látjuk az Önök ellen-feleit, és biztosan mondhatom Önöknek, hogy azokat a súlyos döntéseket, amelyek előttünk állnak, nem lehet, nem szabad a semmiből jött, egyszer használatos és bizonytalan eredetmegjelölésű pártocskákra bízni. Ezeket a döntéseket nem lehet olyanokra sem bízni, nem lehet olyanokra sem bízni, akikről jól tudjuk, hogy Marx és Lenin köpönyegéből ugrottak elő. Szégyen, kedves Barátaim, hogy ma vannak olyan európai vezetők, akik Marx emléke előtt hódolnak. Abba a csatába, ami előttünk áll, tapasztalt és sokat látott harcosok kellenek, akik nem ijednek meg a saját árnyékuktól. Erős, stabil politikai környezet kell, amely erős és stabil országot tud építeni. Olyan közösség, amely a szívből és a szívhez szól. Az Szlovén Demokrata Párt egy ilyen közösség. Önök mindig tudtak élni a győzelmeikkel, és fel tudtak állni a kapott pofonokból is. És ezért van az, hogy Önök ma is itt vannak a győzelem küszö-bén, mert Önök erősek, demokratikus alapokra épültek, van történetük, folyamatosan képvise-lik az értékeiket, és az Önök élén olyan ember áll, aki nem fél a dolgokat a nevükön nevezni.

Tisztelt Hölgyeim és Uraim!

Mi otthon, Magyarországon pontosan tudjuk, hogy az Önök pártja, az SDS és a Fidesz egy cipőben jár, azonos történelmi dilemmákkal küzdünk. És végezetül, kedves Barátaim, ha megengedik, mondani néhány szót az Önök elnökéről Janez Janšáról is. Akkor is, ha ő ennek nem örül. Ismerjük őt. Vannak, akik nem szeretik, ha szembedicsérik őket. Mégis, ha megen-gedik, én most mondanék néhány szót. Ismert az a politikai bölcsesség, hogy a politika veszé-lyesebb, mint a háború, mert a háborúban csak egyszer ölik meg az embert. Ez első pillantásra ijesztően hangzik, de valójában ez egy optimista gondolat, mert azt jelenti, hogy aki politiká-val foglalkozik, többször is feltámadhat. Amikor ezt szoktam írni a beszédeimben, mindig Janez Janšára gondolok.

Kedves Barátaim!

Ma erős és felelős vezetőkre, higgadt és komoly államférfiakra van szükségünk. Olyan veze-tőre, aki szereti a hazáját, aki bátor, akinek van tapasztalata, aki érti a világot, és van róla ví-ziója is. Önök büszkék lehetnek arra, hogy ilyen elnökkel mehetnek a választási harcba.

Kedves Barátaim!

Ma nem kisebb dolog forog kockán Európában, minthogy megmaradnak-e a nemzetek. Én vallom, szívből hiszem, ha Janez Janša győz, ha a Szlovén Demokrata Párt győz, akkor az garantálja, hogy a szlovén nemzet fennmaradjon. És leszünk, mi, szlovének és magyarok, mint voltunk az elmúlt évszázadokban, úgy a következő ezer évben is jó szomszédok a nap alatt. Isten áldja Szlovéniát!

ó napot kívánok, tisztelt Hölgyeim és Uraim! Mélyen tisztelt Elnök Úr!

Nagyszerű napunk van ma. Hálásak vagyunk Kolumbia elnökének, hogy meglátogatott bennünket. Én sem kezdhettem volna jobban a munkámat, mint újonnan megválasztott miniszterelnök, mint éppen a mai vendégünkkel. Hálás is vagyok, hogy megemelte ennek a napnak a súlyát. Ritkán látogat hozzánk olyan izgalmas vezető, mint amilyen a mai vendégünk. Azt mindenki tudja, hogy egy Nobel-békedíjas államelnöknek állhatok most itt, a balján, és, ugye, a politikának a végső célja mégiscsak a béke megteremtése és fönntartása, és aki erre képes, az mindig kiérdemli, hogy mi megemeljük a kalapunkat, és mi ezt meg is tettük ma az elnök úr előtt. Egy igazi hőst üdvözlünk ma itt, Magyarországon, de ez az, amit mindenki tud. Én arról szeretnék beszélni, amit nem tud mindenki, hogy mi azzal a reménnyel vágtunk bele a mai tárgyalásokba, hogy sokat fogunk tanulni. Kolumbia egy olyan ország, amely számos olyan dolgot csinál, amit mi, magyarok is megtanulhatunk, lemásolhatunk, átalakítva, de fölhasználhatunk. A tárgyalásunk rendkívül inspiráló volt, mert megérthettük, hogy Kolumbia, amely persze jóval nagyobb ország, mint Magyarország, nagyratörő terveket kovácsolt a jövőre, és mi, magyarok is éppen nagy terveket tűztünk ki magunk elé a tegnapi nap során. Sokat tanulhattunk abból, ahogyan megpróbálják a kolumbiai gazdaságot a világ egyik legversenyképesebb gazdaságává tenni. Meghallgathattam, hogy az innováció és a technológia területén milyen távlatokban mernek gondolkodni, amiért elismerésünket fejeztük ki, és azt is megtanultuk, vagy abban is megerősített bennünket, hogy az országoknak a hasonszőrűekkel, legyen szó közép-európai vagy éppen dél-amerikai országról, együtt kell működni a többi hasonszőrű országgal, mint ahogy Kolumbia is teszi, és mi is tesszük itt a V4-ekkel. Úgyhogy azt kell mondanom, hogy számos megerősítést és számos inspirációt kaptunk a mai tárgyalások során, és ezért hálásak vagyunk az elnök úrnak. Természetesen konkrét tervekről is szó volt. Én örömmel fogadtam el az elnök úr meghívását egy kolumbiai látogatásra, ahol mindarról, amit ma szavakban beszéltünk, a valóságban is megismerhetek, de fontosnak tartom az elkötelezettségünket, a közös és kölcsönös elkötelezettségünket a két nép barátsága iránt a fiatalok szintjén. Mi ösztöndíjprogramokat hirdetünk meg. Ennek Kolumbia is része, és része lesz a jövőben is, és én tettem arra ígéretet, hogy a magyar állam által működtetett ösztöndíjrendszert fejleszteni, bővíteni fogjuk majd a következő időszakban. Megállapodtunk abban is, hogy nagyszerű, új energiát adó fejlemény, hogy mi újranyitottuk a nagykövetségünket Kolumbiában, és most Kolumbia is megtette ugyanezt nálunk. Ez lehetőséget ad arra, hogy sokkal intenzívebb és erőteljesebb kapcsolat legyen közöttünk. Összességében azt kell mondjam, hogy a mai nap egy rendkívül sikeres nap volt Magyarország számára. Kaptunk egy új barátot, akinek lesz képviselete Magyarországon. Kaptunk egy barátot, akinek hasonló elképzelései vannak a jövőről, és kaptunk egy barátot, aki érti, hogy a szomszédos országokkal való együttműködésnek, a regionalizmusnak milyen jelentősége lesz majd a jövőben. Most már csak a mi felelősségünk, a magyar kormány felelőssége, hogy ezt a fölkínált barátságot elfogadjuk, és a felkínált lehetőségekkel éljünk. Mindent meg is fogok tenni annak érdekében, hogy ez így legyen.

Köszönöm szépen!

Jó napot kívánok, tisztelt Hölgyeim és Uraim! Mélyen tisztelt Köztársasági elnök Úr!

Negyedik alkalommal kaptam fölkérést arra, hogy megalakítsam Magyarország soron következő kormányát. A felkérést Áder János köztársasági elnök úrnak tisztelettel megköszöntem, és el is fogadtam. Ígéretet is tettem a köztársasági elnök úrnak arra, hogy odaadással és hűséggel fogom szolgálni Magyarországot. Tájékoztattam az elnök urat két kérdésről. Röviden vázoltam Magyarország mostani helyzetét, ideértve gazdasági, biztonsági és külpolitikai helyzetét, és utána pedig tájékoztattam Köztársasági elnök urat a kormányalakítás állásáról. Az erről szóló megbeszélést még folytatni fogjuk a mostani sajtótájékoztatót követően is. Annyit mondhatok most erről Önöknek, hogy olyan kormányt szeretnék felállítani, amennyiben a parlamenttől ehhez a bizalmat megkapom, amely engem is a kormány tagjai közé számolva tizennégy emberből fog majd állni. Hét politikán belülről érkezett tagja lesz a kormánynak és hét a politikán kívülről érkezett tagja. A kormány céljairól is tájékoztattam röviden az elnök urat. Ezt majd persze a parlamentben megtett eskü után részletesen is ki fogom fejteni a Tisztelt Ház előtt, most csak annyit mondtam az elnök úrnak, hogy az új kormány legfontosabb feladata a fölfogásom szerint Magyarország biztonságának és keresztény kultúrájának a megőrzése lesz. Ígéretet tettem arra is, hogy minden eszközzel érvényt fogok szerezni a magyarok április 8-án kinyilvánított akaratának, és a kétharmadot arra fogom használni, hogy a három harmadot, vagyis Magyarország minden polgárát szolgáljuk és szolgáljam.

Köszönöm szépen a figyelmet!

Jó reggelt kívánok! Mert mindig a kabáthoz keressük a gombot, és nem pedig a gombhoz a kabátot. Bár a mi kormányunk céljai most már nyolc-tíz éve változatlanok, sőt, ha valakinek hosszabb az emlékezete, akkor azt is fel tudja idézni, hogy az 1998 és 2002 között működött első kormányunk is olyan célokért dolgozott, mint amiért most dolgozunk. De mégis minden kormányzati ciklusnak, minden négy évnek van sajátos karaktere, mert van sajátos feladata is. A feladatokhoz kell válogatni az embereket és nem az emberekhez megszabni a feladatokat. Most egy olyan kormányunk lesz, leszünk benne vagy tizennégyen, amiből hét emberre mondható az, hogy profi politikus, tehát ebben a szakmában gyűjtötte össze a tekintélyét, az ismertségét, innen ismerhetik a rádióhallgatók is, és lesz hét olyan ember, fele a kormánynak, akik pedig a politikán kívül gyűjtötték össze a tekintélyüket, elismertségüket, tudásukat, és az adott terület elismert szakembereinek tekinthetők.

Persze, azért azt tudni kell, hogy az akadémia világa meg a gazdaság világa meg a szellem meg a kultúra világa mélyen különbözik a politika világától. Tehát a szellem, a gazdaság, a tudomány világában egyértelmű, hogy mi a teljesítmény. Az ember elér egy teljesítményt, kedvelik, nem kedvelik, egyetértenek a nézeteivel, vagy sem, ott jár az elismerés, ennek van módja ilyen-olyan tudományos fokozatok, a gazdaság esetében a megtermelt profit. Tehát a világ minden részének van egy elismerési rendszere, amiben a kiváló teljesítményeket megnevezik és elismerik. A politika nem ilyen világ. Itt más a helyzet, itt, ha belépsz, lehetsz te okos, lehetsz szép, lehet mögötted tudományos, szellemi, katonai vagy éppen rendőri karrier, vagy sikeres gazdasági pályafutás, ahogy beléptél, rögtön megtámadtak. Tehát itt nem azt mondják, hogy jó napot, hanem keresik rajtad a fogást. Ez egy ilyen világ. Nem túl szimpatikus oldala ez a mi szakmánknak, vannak ennél sokkal szebb oldalai is, tehát összességében ez egy szép szakma, de van egy ilyen részei; aki ide belép, ez a harcosok klubja, aki ide belép, annak számolnia kell azzal, hogy a riválisai azonmód meg fogják támadni. Aki ezt nem bírja, aki úgy gondolja, hogy ez hátráltatja őt a szakmai munkájában, annak nem is szabad belépnie a politikába. Ellenben, akit inspirál, akiből a küzdelem inkább még több energiát hoz felszínre, annak kell választania ezt a szakmát.

Igen, mert valaha mégiscsak jogi egyetemet végeztem volna, de ez most másodlagos, mert a hallgatók többsége nem végzett jogi egyetemet, tehát nem hiszem, hogy a jogi kategóriák elmagyarázása volna itt a célravezető. Inkább csak azt akartam ezzel mondani, hogy a korábbi időszakokban mindig volt valami, ami a személyes energiáim, munkaóráim nagy részét a kormány közvetlen működtetésétől elvonta. Az ország érdekében kellett beosztani másképp az erőmet. Ismét az idősebbek memóriájára hagyatkozom, 1998-ban nekünk egy Bokros-csomagot kellett kijavítani. Aztán emlékezhetnek, hogy 2010-ben volt egy pénzügyi összeomlás és válság Magyarországon. Elő kellett állítanunk, meg kellett alkotnunk egy új alkotmányt. Inkább ezekkel az ügyekkel kellett foglalkoznom, nem pedig a kormány mindennapi munkájának az irányításával. 2014-ben beesett a migrációs válság, ha emlékeznek rá. Most azonban úgy látom az előttünk álló időszakot, hogy olyan rendkívüli fejlemény, amely eltérítené az energiáim egy részét a kormány munkájának közvetlen irányításától és szervezésétől, nem várható, nem számítok ilyesmire. Mindig történhet valami, mert a mi szakmánknak az is szépsége, hogy kiszámíthatatlan, de most úgy számolok, hogy sokkal inkább lesz lehetőségem arra, hogy nagyon fontos, pontos konkrét feladatszabásokat adjak, és azoknak a végrehajtását pedig be tudjam hajtani.

Igen, lényegében egy erős, közvetlenül hozzám rendelt központja lesz a kormányzatnak, kormányirodának nevezzük ezt. Itt történik majd meg a minisztériumok közigazgatási államtitkárainak a koordinálása, ide rendeltük a KEHI nevű intézményt, ami a kormányon belüli gazdálkodás pénzügyi ellenőrzését jelenti. Itt lesz majd egy egységes hírszerzési központ is, amely lehetővé teszi, hogy Magyarország ebben az erőteljes nemzetközi versenyben egy jobb információszerzési és hírszerzési tevékenységet tudjon felmutatni, ennek az egységnek a kiépítését is megkezdtem a megelőző napokban.

Ugye, van egy általános helyettesünk. Koalíciós kormánynak szokták ezt mondani, amikor nem egy, hanem két párt van egy kormányban, itt is van a Fidesz és van a KDNP. Nem nevezném mégsem koalíciós kormánynak, mert a KDNP és a Fidesz pártszövetségként indul a választásokon, hajaz ez arra, amit Németországban ismerünk, ahol a CDU, a kereszténydemokraták és a CSU, a keresztényszocialisták, a bajorok egy állandó pártszövetségben indulnak a választásokon, és ha kapnának többséget – mint ahogy nem kapnak szegények, ez csak keveseknek sikerül Európában, mint például nekünk – akkor ők koalíció nélkül ebben a pártszövetségben vezetnék Németországot. Nekünk megvan a többségünk, ezért nem koalícióban, hanem a kereszténydemokrata–Fidesz pártszövetség vezetésével működtetjük majd a kormányt. Ez egy kereszténydemokrata kormány szellemi természetét illetően. Ha valaki visszagondol a régebbi időkre, én mindig büszkén vállaltam, hogy Európa leginkább kereszténydemokrata lelkületű kormányzatai, amikor én voltam a miniszterelnök, akkor Magyarországon működtek. Ez most is így lesz. A mi felfogásunk szerint nekünk a demokráciának azt a fajtáját érdemes építeni, amit kereszténydemokráciának nevezünk. Tehát mi nem vagyunk liberálisok, és nem liberális demokráciát építünk, hanem kereszténydemokráciát építünk, aminek megvannak egyébként az európai hagyományai, és megvan az európai gyökérzete. Erről van egy nagy vita, alapvetően szellemi természetű vita, illiberális demokrácia, liberális demokrácia, kereszténydemokrácia, ez nem kell, hogy megzavarja a magyarok mindennapi életét, mert nincs hatással erre. De a szellemi világ is egy fontos világ, ott is értelmezni kell, hogy mit és miért tesz egy kormány. Mi itt egy kereszténydemokrácia felépítésén dolgozunk. Európai hagyományokban gyökerező, régi vágású – ezt is mondhatnám – kereszténydemokrácia felépítésén dolgozunk, ahol az emberi méltóság a legfontosabb, a hatalmi ágak el vannak választva, a szabadság egy feltétlen érték, ahol a családokat támogatjuk, mert a család is egy érték, ahol a globális ideológiákat elvetjük, mert hiszünk a nemzet fontosságában, és semmilyen nemzetek feletti üzleti vagy politikai birodalomnak nem akarunk teret engedni Magyarországon, küzdünk a teljes foglalkoztatásért. Nők egyenjogúsága nagyon fontos dolog. Nem akarunk olyan változásokat, amelyek antiszemitizmus erősödésével járnának Magyarországon, mint ahogy ezt látjuk számos európai országban. Szóval ez egy kompakt kereszténydemokrata világlátás és rendszer.

Bocsánat, van egy általános helyettes, aki egyébként a Kereszténydemokrata Néppárt elnöke.

Így keveredtem ide, elnézést. Semjén Zsolt, aki egyébként a nemzetpolitikáért és most az egyházakért és a Magyarországon működő kisebbségekért is felelős lesz majd. És most két másik helyettesre is szeretnék támaszkodni. A biztonság fontos, meg a migránsügyet is látjuk, a bevándorlásügy lesz a következő időszakban, talán több mint tíz évben Európa legfontosabb kérdése, ezért lesz egy nemzetbiztonságért felelős miniszterelnök-helyettes is, aki egyben a belügyminiszter: Pintér Sándornak hívják. A gazdaság világában pedig egy kiszámíthatóságot, nyugalmat, pénzügyi stabilitást megtestesítő, sugárzó és megvalósító emberünk is van, ez is egy fontos kérdés, így Varga Mihályt arra kértem fel, aki pénzügyminiszter, hogy egyúttal legyen a gazdaságért felelős miniszterelnök-helyettes is.

Valóban, a mai nap az azért fontos, mert a mai naptól jogerős a választásnak a végeredménye. Egyértelmű, hogy van 133 mandátumunk, ezzel kell gazdálkodni. Sajnálom, hogy nem 134.

Úgy látom, hogy a Kúria elvett tőlünk egy mandátumot, tehát ne kerteljünk, az igazság az, hogy az Alkotmánybíróság kimondta, hogy a Kúria rossz döntést hozott. Egy olyan döntést, amellyel elvett tőlünk több mint négyezer szavazatot, és ennek az az eredménye, hogy az utolsó mandátumot, a 134.-et, amelyhez nagyon kevés hiányzott, azt a Kúria egy téves döntéssel elvette tőlünk, és megfosztott tőle bennünket. Hát most már így van ez. Tudomásul kell vennünk, a rossz döntéseket is tudomásul kell venni időnként, mert a törvény nem ad lehetőséget ennek a rossz döntésnek a kijavítására, mert a mai napon meg kell állapítani a választásnak a végeredményét, úgyhogy ezzel fogunk majd együtt élni.

Ugye, először is azt szeretném mindenkit megnyugtatva világossá tenni, hogy a célok nem változtak. Persze a feladatok mindig változnak, a körülmények meg a helyzet változik, de a célok, amelyek fontosak, és talán a legfontosabbak az emberek számára, hogy értsék, hogy milyen célok érdekében működik a magyar államigazgatás meg a magyar kormányzat, azok nem változnak. Én nem árulok sosem zsákbamacskát, van néhány dolog, amivel okkal lehet engem kritizálni, az, hogy ne beszélnék egyenesen, nem tartozik ezek közé. Mindig meg szoktam mondani világosan és előre, időnként akkor is, ha megütöm a bokámat, vagy a választópolgárok szeretnének finomabb fogalmazást, de én megmondom előre, hogy mégis mi a helyzet, mi várható és mire leszünk mi képesek. Most is ezt tettem, az a kétmillió nyolcszázezer ember, aki ránk szavazott, pontosan tudta, hogy mit akar a magyar kormány. Meg fogjuk védeni a magyar kultúrát, a keresztény kultúrát, nem fogjuk átadni az országot idegeneknek, Magyarország maradjon magyar ország. Nekünk legyen Magyarország az első, ezt nagyon egyértelműen és világosan megfogalmaztuk. A teljes foglalkoztatottság céljából nem engedünk, tehát segély helyett munkát akarunk mindenkinek adni. Ehhez alacsonyabb adók, magasabb bérek, jól működő gazdaság kell, ennek a feltételeit megteremtettük. Támogatni fogjuk a gyermeket nevelő családokat, továbbra is betartjuk, megtartjuk, fenntartjuk a nyugdíjasokkal kötött megállapodást, miszerint tiszteletünk jeléül is az egész élet során végzett becsületes munkáért a nyugdíjaknak az értékét megőrizzük és lehetőség szerint emelni is fogjuk, úgy ahogy tettük az elmúlt esztendőkben. Tehát adócsökkentések lesznek, emelkedni fognak a bérek, biztonságban lesznek a nyugdíjasok, és közben fenntartjuk az ország általános nyugalmát, biztonságát és kiszámíthatóságát.

Csak kicsalja belőlem ezeket a konkrétumokat is. A helyzet úgy fest, hogy valóban erre is emlékezhetnek a tisztelt hallgatók, hogy 2016-ban a migrációs válság tetőpontján kezdeményeztem egy népszavazást. Az nagyon szép népszavazás volt, mert több mint hárommillió-háromszázezer ember fordult egy irányba és mondta egybehangzóan, hogy mit szeretne, de a részvétel nem érte el az ellenzéki bojkottnak köszönhetően egyébként – ők arra kérték a híveiket, hogy ne menjenek el választani –, így nem is voltunk elegen a népszavazáskor. Pedig kellett volna az a néhány döntés, hogy meg tudjuk védeni az országot a bevándorlóktól meg a migránsoktól. Ezek után egy másik eszközt választottam. Gondoltam, hogy egy alkotmánymódosítással próbálkozom, hiszen remélhettem azt, hogy az ellenzéki pártok közül is akad legalább néhány képviselő, akinek az ország biztonsága fontosabb, mint a pártharcok, és abban reménykedtem, hogy a hiányzó egy-két voksot megkapjunk az ellenzéki pártoktól. Nem kaptuk meg. MSZP, Jobbik, mindenki elutasította az ország biztonságát szolgáló alkotmánymódosítást. Most azonban van kétharmadunk, hála a magyar választópolgároknak – nem győzök köszönetet mondani ezért –, és kötelességemnek és a Fidesz – Kereszténydemokrata Néppárt közös erkölcsi kötelességének érzem, hogy most ezt az alkotmánymódosítást vigyük végbe, meg is fogjuk ezt tenni. Ehhez kapcsolódik a Stop Soros törvénycsomag is. Magyarországon működik Soros Györgynek egy árnyékhadserege, szeretnénk, ha feljönnének a fényre, ha láthatóak lennének, tudnánk kicsodák, érthetnénk, hogy mit akarnak, nem titkolnák el, hogy kitől kapják a pénzt és mennyit, kell-e azért valamit teljesíteni. Szerintem demokráciakérdés, hogy a magyar választópolgárok számára átlátható legyen a politikai vitáknak a terepe. A Stop Soros törvénycsomag részben ezt szolgálja. Másrészt szeretnénk ebben világossá tenni, hogy a migráció nem emberjogi kérdés, hanem nemzetbiztonsági kérdés, a legközvetlenebbül összefüggésben áll a magyar emberek mindennapi biztonságával. Ezért itt a nemzetbiztonságra vonatkozó szabályok szerint kell eljárni, aki migrációs kérdéssel akar foglalkozni, annak a nemzetbiztonságtól, az azért felelős állami szervtől meg kell kapnia a hozzájárulást, hogy ezen a területen tevékenykedjen. Meggyőződésem szerint ez minden magyar ember biztonságát szolgálja. Azok pedig, akik illegális bevándorlást támogatnak, és nem magyar állampolgárok, azoknak meg ki fogjuk tenni a szűrét Magyarországról. Erről szól a Stop Soros csomag.

A liberálisok majd kizárják magukat a saját pártjukból, a mi pártunkhoz nekik nincsen semmi közük, tehát azt is mondhatnám, köszönjük szépen a jó tanácsaikat, ennek nincs jelentősége. Itt egy fontosabb dologról van szó. Arról van szó, hogy a Fidesz és a Kereszténydemokrata Néppárt az Európai Néppárt nagy családjába tartozik. Ez a legerősebb pártszövetség ma az Európai Unióban. Nem a legerősebb frakció, mert az én véleményem szerint – csak nem akarom most a beszélgetést ebbe az irányba terelni – a legnagyobb frakciója nem az Európai Néppártnak van az Európai Parlamentben, hanem Soros Györgynek. Majd egyszer nemcsak Magyarországon, ott is felszínre kell hozni a politikai élet valóságos tényeit, de először törődjünk Magyarországgal, aztán, majd ha itt már rendben mennek a dolgok, akkor vegyük elő ezt a kérdést. Habár egyébként az unióban rendre vannak olyan törvényjavaslatok, amiket visszadobnak, amelyek olyanok, mint a Stop Soros, felszínre akarják hozni az európai intézmények, az Európai Parlament mögött fedésben dolgozó különböző lobbiszervezeteket, amik közül legerősebb és legnagyobb Soros György szervezete. No, tehát egy erős frakció vagyunk, és európai választás lesz 2019-ben. Ez azért fontos, mert ennek a fő témája nem lehet más, mint a migráció, ugyanis ez érdekli az európai embereket, ők is tudják, hogy ezen fordul meg a sorsuk. Ez idáig Magyarországot leszámítva egyetlen országban sem mondhatták el az emberek a véleményüket a migrációról meg a bevándorlásról, mert az európai vezetők féltek megkérdezni az európai emberek véleményét. Népszavazás, konzultáció csak Magyarországon volt erről. Az európai választás azonban nem más, mint egy nagy népszavazás és konzultáció a bevándorlás és a migráció kérdéséről. Tehát 2019-ben az európai emberek el fogják mondani a véleményüket és megfogalmazzák az elvárásukat az európai politikusok felé, mit, s hogyan tegyenek a migrációval kapcsolatban. Erre kell felkészülni a mi közös, nagy Európai Néppártunknak, amelyben vannak bevándorlást támogató pártok, és vannak bevándorlást ellenző pártok, mint amilyenek mi vagyunk. Vannak olyan országokból pártok, amelyek már bevándorlóországgá alakították magukat, és vannak országok, amelyek nem akarnak bevándorló országgá lenni, nem akarják idegenek kezére adni a saját országukat, mint például mi, magyarok. Az a kérdés, hogy hogyan tudunk együtt dolgozni az előttünk álló európai parlamenti választási kampányban, ezt kellett megvitatnunk.

Dolgozunk rajta. Nézze, a mi világunkban, a politika világában nagyon kevés dologra mondhatjuk azt, hogy lehetetlen. Nagyon kreatív szakma, új megoldások jönnek nap mint nap elő, okos emberek vagy legalábbis magukat annak vélő emberek ülünk asztalok körül és gondolkodunk egész nap azon, hogy hogyan kell első pillantásra megoldhatatlannak tűnő feladványokat megoldani. Gyakran sikerül.

Ezért is fogalmaztam úgy, amikor találkoztunk, hogy én felajánlom a Fidesz és személyesen a saját magam személyes erőteljes részvételét egy nagy európai néppárti kampányban.

A német kancellár is valami olyasmit mondott, hogy ez csak egy kiinduló javaslat, ez egy hosszú és vita- és tárgyalássorozat lesz. Nem az első az életemben, tehát csináltam már ilyet, ismerem ennek a csínját-bínját, a forgatókönyvét, az eseményeit, a legfontosabb szó, és tanács az, hogy csigavér. Hosszú vita lesz ez, mindenfajta szamárság meg okos dolog is el fog hangozni még itt, mire eljutunk oda, hogy a végén megalkotjuk a hét évre szóló, közös költségvetést, és a csigavér azért fontos dolog, mert a végén egyhangúlag kell megalkotni. Tehát nem kell izgulni a magyaroknak, amíg a magyarok azt nem mondják, hogy mehet, addig nincs költségvetés. Úgyhogy szépen, nyugodtan, higgadtan, a saját érdekeinket kitartóan képviselve részt fogunk venni ebben a vitában. Van néhány dolog, én nem tartozom azok közé a miniszterelnökök közé, mint a német vagy néhány másik, akik már nyilatkoztak arról, hogy mit gondoltak erről az előterjesztésről. Ők nagyok, hadd szaladjanak előre, a mi testméretünk különböző, nekünk okosan, megfontoltan kell haladnunk, hogy a végén egy jó költségvetés kerekedjen ki ebből Magyarország számára. Ez lehetséges, hiszen amit előzőleg tárgyaltunk, tárgyaltam ki, a most futó költségvetés, az kedvező volt Magyarország számára. Igaz, van néhány változás, például a britek elhagyják az uniót, ezért a befizető államoknak a száma csökken, és a bejövő pénz is csökkenni fog, értelemszerűen a szétosztható pénz is csökkenni fog, de majd ezt okosan és ügyesen próbáljuk kivédeni. Van egy-két dolog, amit határozottan mondhatok már most és az elején is szerintem Magyarországnak az obulust itt le kell tenni. Az első, hogy mi nem gondoljuk, hogy akár egyetlen centet is kellene adni a migránsoknak, azt mindenki oldja meg a saját költségvetéséből. Én nem támogatok egy olyan európai költségvetést, ahol elvesszük a gazdáktól a pénzt, meg elvesszük a kutatásfejlesztéstől a pénzt meg a regionális fejlesztéstől a pénzt, és odaadjuk egyébként azoknak az országoknak, akik beengedték a migránsokat. Tehát én azt gondolom, hogy itt majd küzdenünk kell. Semmiképpen nem támogatjuk azt, itt, azt hiszem, a franciákkal vagyunk szövetségben, hogy a mezőgazdaságra fordított összegek csökkenjenek, és a magyar, francia európai gazdák kevesebb lehetőséghez jussanak. Ezt a két pontot már most látom, ahol az elején határozottan meg kell fogalmazni az álláspontunkat, a többi esetében pedig „lassú víz partot mos” taktikát javaslok.

Minden nagy bürokratikus vízfejnek tulajdonsága ez. Ha Ön egyszer meghallgatná, vagy a hallgatóknak módjuk lenne, hogy nyomon kövessék azokat az amerikai vitákat, amelyek Washington, mint főváros szerepéről szólnak, hát ott olyanokat mondanak, hogy még én is belepirulok, pedig sok mindent hallottam már. Tehát általában igaz, hogy az olyan birodalmi központok vagy nagy erőközpontok, Washington vagy éppen Brüsszel rendelkezik egy ösztönnel, növekedni, terjeszkedni akar, és ez csak úgy lehetséges, hogyha a hatásköröket, jogköröket és erőforrásokat vesz el az őt alkotó részegységektől, ez esetben az európai nemzetektől. Én ezért is mondom, hogy nem szabad Európai Egyesült Államokat létrehozni, szabad nemzetek szövetségeként kell elképzelnünk Európát, akiktől nem vehetnek el se pénzt, se jogköröket, hanem közös célok érdekében tudunk szabadon szövetkezni. Csak ez fékez meg egy olyan bürokráciát, mint ami Brüsszelben is dolgozik. Tehát nem kell meglepődni azon, hogy Brüsszel folyamatosan túlterjeszkedik, szándékaiban legalábbis szeretne túlterjeszkedni azokon a határokon, amelyet számára kijelöltek. Mi ezt nem fogjuk engedni, ezeket a határokat meg fogjuk állapítani, és újra és újra megvédjük a magyar és nemzeti szuverenitást.

A bürokrácia nem demokratikusan működik. Mi vagyunk a demokraták, akiket megválasztottak.

Igen, de fontos a kiindulópont, hogy őket nem választotta meg senki, bennünket meg megválasztottak az emberek, tehát mi vagyunk a demokraták, ők pedig a bürokraták. Tehát az erkölcsi pozíció, a megfelelő kiindulópont a mi hátunk mögött van, a mi pozíciónk alapját képezi. Magyarországnak és Közép-Európának semmilyen vitától nem kell félnie, az lehet éppen jogállamisági vagy költségvetési vita is. Erősek vagyunk, Közép-Európa fejlődik, mindenki tudja, hogy ez adja az európai gazdaság motorját, az európai népek közösségének szüksége van a közép-európai országokra. Úgyhogy majd meg fogunk egymással egyezni. Jogállamiság ügyben pedig különösképpen nyugodtak lehetünk, mi vagyunk az egyetlen ország az egész Európai Unióban, akit 2013-ban már teljesen átvizsgáltak. Papírunk van arról, hogy az igazságszolgáltatás rendben van. Papírunk van arról, hogy a jogállamiság rendben van, úgyhogy minden ilyen vita elébe örömmel és jókedvűen állunk.

Jó napot kívánok, tisztelt Hölgyeim és Uraim!

Tisztelettel köszöntöm a Magyar Kereskedelmi és Iparkamara elnökét, külföldi vendégeinket, diákokat, szülőket, tanárokat itt, a magyar szakképzés ünnepén. Jól tudjuk, előbb-utóbb minden ország olyan lesz, amilyen a fiatalsága. Márpedig mi, magyarok egy versenyképes országot szeretnénk. Egy országot, amely sikeresen száll versenybe a világ bármely színpadán. Tartani akarjuk a tempót a digitális forradalommal, és nyertesei akarunk lenni a világban zajló gazdasági változásoknak. Nemzeti érdekünk tehát, hogy olyan fiatalokat neveljünk, akik piac- és versenyképes tudással rendelkeznek, vagyis Magyarországnak az az érdeke, hogy Önök és kortársaik boldoguljanak, szakmai és üzleti sikereket érjenek el. És jó lenne az is, hogy azok a fiatalok, akik kikerülnek az iskoláinkból, büszkék lennének arra, hogy tudásukkal, munkájukkal és sikereikkel hozzájárulhatnak ahhoz az ezeréves alkotáshoz, amit egyszerűen csak magyar hazának hívunk. Mi, Önök előtt járó nemzedék ezt így gondoltuk, és azt szeretnénk, ha Önök is ráéreznének ennek a gondolatnak az ízére és szépségére.

Kedves Pályaválasztó Fiatalok!

Egyszer Böjte Csabától azt hallottam, hogy az életünk olyan, mint egy marék aranypor: rendkívüli érték, rajtunk múlik, hogy mit kezdünk vele. Ha bátran és jól használjuk, kamatozni fog, de ha csak a kezünkben tartogatjuk, kiperegnek az aranyszemek az ujjaink közül. Ha jó szakmát választatok, akkor biztos jövő vár rátok, Magyarország és a világ legjelentősebb cégeinek lehettek megbecsült és elismert szakemberei. Hamarosan eljön az idő, amikor hazánk jövőjét Ti fogjátok alakítani. Hogy milyen lesz Magyarország húsz vagy harminc év múlva, azon is múlik, hogy Ti, Önök most milyen utat választatok magatoknak. Azok a fiúk és lányok, akik ezen a versenyen szerepelnek, néhány éve még ugyanez előtt a választás előtt álltak, ma pedig már saját szakmájuk sztárjai. Most pedig azért versenyeznek, hogy hamarosan Európa legjobbjaival mérhessék össze tudásukat.

Tisztelt Diákok!

Én azt kérem Tőletek, Önöktől, hogy építsük fel közösen azt a Magyarországot, ahová mindig vissza lehet térni. Mi, magyarok már megszoktuk, hogy mindenért meg kell küzdenünk, még a saját szakembereinkért, a saját fiataljainkért és a saját jövőnkért is. Tudnotok kell, hogy Európa ma úgy van összerakva, úgy van megalkotva, hogy szerencsésebb múltú és gazdagabb országok el tudják szívni más nemzetek szakképzett fiataljait. Ránk, rátok is pályáznak más országok munkaadói. Erre mi, magyarok két választ adhatunk. Egyrészt büszkék vagyunk rá, hogy a magyar fiatalok bárhol meg tudják állni a helyüket az egész világon. Másrészt felépítjük azt a Magyarországot, ahol a fiatalokat munkahely, tisztességes fizetés, biztonság, a saját családi otthon lehetősége várja. Gondoljátok el, mire is lenne jó egy olyan világ, amelyben nem mondhatja el az ember, hogy van egy nyelv, egy kultúra, egy haza, amely az ő otthona, és ahova ő bármikor visszatérhet. Erről szólt a legutóbbi, április 8-ai országgyűlési választás is. A magyarok úgy döntöttek, Magyarország továbbra is maradjon magyar ország. Olyan országot kell építeni, ahol a munkásoknak és a munkának becsülete van. Ahol minden fiatal kezébe jut egy értékes szakma vagy hasznos diploma. Ez a célunk, ezért kötöttünk megállapodást a Magyar Kereskedelmi és Iparkamarával, és ezért fogunk újabb megállapodást kötni velük az előttünk álló négy évre is.

Tisztelt Hölgyeim és Uraim!

Most már csak néhány hónap, és elstartol a Hungexpón az Euroskills. Negyven szakma legjobb diákjait várjuk ide 28 európai országból. Befordultunk hát a célegyenesbe. Az idei Szakma Sztár Fesztiválra ma úgy is tekinthetünk, és tekintsünk is úgy, mint a szeptemberi verseny főpróbájára. Most derül ki, kik harcolják ki az esélyt arra, hogy a kontinens legjobbjai legyenek a saját szakmájukban.

Tisztelt Szakmaválasztó Diákok!

Azt kívánom Nektek, döntsetek bölcsen, a versenyzőknek pedig azt, hogy hozzák a legjobb formájukat!

Hajrá, Magyarország, hajrá, Magyar Fiatalok!

Jó reggelt kívánok! Jókedvűen ülök itt, és boldog vagyok.

Nézze, az egy filozófiai kérdés, hogy az ember hogyan tekint a választásokra. Én rejtélyes dolognak tartom a választást. Abban van egy misztikum, hogy fogja magát sokmillió ember, ugyanarról a kérdésről gondol valamit, elmegy és szavaz. Biblikus is, emberek kiabálnak Barabást, Jézust, megvan ennek a rejtélye, hogy hogyan jön létre egy közös akarat sok millió individuális akaratból. Aki arra vállalkozik, hogy ezt előre megjósolja, az tiszteletet érdemel, de ez inkább egy másik szakma, ez a felméréssel foglalkozók szakmája. A politikusoknak sokkal inkább az alázat ajánlott, lesz, ahogy lesz, és majd tudomásul kell venni, amit az emberek döntenek. Én emlékszem 1994-re, élénken él az emlékezetemben, amikor hát cudarul szerepeltünk, épphogy bejuttattak bennünket az emberek a parlamentbe. Ott ült egy csomó fideszes a székházban leverten, és akkor megjött Bence György professzor úr, aki a régi, földalatti, szamizdatos ellenzéknek volt egy kiemelkedő filozófus professzora, és nem azt mondta, hogy jó estét, hanem azt mondta: nem szidjuk a népet, a népnek mindig igaza van, és ez igaz.

Nézze, ugye, nekünk könnyű a helyzetünk, tehát a győztesek könnyen vannak, ne osszanak észt szerintem, mert nem sportszerű dolog. Keserű dolog veszíteni, inkább megértéssel kell fordulni az ilyesmi felé, nem pedig kioktatással. Ami bennünket illet, illetve ránk tartozik, az, hogy alapvető tényeket azért rögzítsünk, mert ez lesz a munkánk kiindulópontja a következő négy évben. Az első, hogy sokkal többen szavaztak ránk most, mint négy évvel ezelőtt, van is pontos számunk: mintegy 650 ezerrel többen. És 336 ezerrel többen szavaztak ránk, vagy adtak nekünk bizalmat, mint a parlamentbe jutott ellenzéki pártoknak összesen. Ez egy óriási és erős felhatalmazás, és az egyetlen dolog, amit az ember ilyenkor mondhat kellő tisztelettel, hogy köszöni minden magyar választópolgárnak, aki elment választani – hiszen nagyon magas részvétel volt –, aki valóban ünnepnek, a demokrácia ünnepének tekintette a választást. Köszönetet mondunk azoknak, akik lebonyolították a választást, és külön köszönetet mondunk azoknak, akik megtiszteltek bennünket a bizalmukkal. Ráadásul minden településtípusban nyertünk, különböző mértékben ugyan, de mindegyikben: falvakban, kisvárosokban, megyei jogú városokban és Budapesten is mi bizonyultunk messze a legerősebb pártnak.

Szerintem az ellenzék véleményére mindig érdemes odafigyelni, de nem az ellenzék álláspontját kell képviselni, mert hogyha mi ugyanazt képviselnénk, mint az ellenzék, akkor az egyikünkre nincsen szükség. A mi értelmezésünk Magyarország helyzetéről és jövőjéről és ideértve a tágabb hazánkat, Európát is az, hogy a következő évtized legfontosabb kérdése, húsbavágó és sorsdöntő kérdése a bevándorlás lesz. Ha az ember hisz ebben, mert így látja a jövőt, akkor az az erkölcsi kötelessége, hogy erről beszéljen, és a választóknak azt ajánlja, dönteni persze majd ők döntenek, hogy ezt a kérdést tegyék első helyre, amikor meghozzák a döntésüket. Ahhoz, hogy minden házba eljusson, amit az ember gondol, hogy a bevándorlás a legfontosabb kérdés, hogy van egy veszély, hogy meg kell védeni az országot, hogy valóban nagy csata zajlik Európában a bevándorlást elutasító és azt támogató országok között, ha a bevándorlás megtörténik, akkor azért nagyon nagy és magas árat fogunk fizetni, ez egy olyan hiba, amit nem lehet később kijavítani, tehát ha azt akarjuk, hogy ez minden házban, az utolsó, legkisebb falu legutolsó házába is eljusson, akkor azt százszor, és ha kell, ezerszer is el kell mondani. Én nem vagyok rest, és ha valamit fontosnak gondolok az ország érdekében, akkor elmondom százszor, és elmondom ezerszer, ez egy monotónia-tűrőképességet igényel, ezt szebben Vörösmarty inkább állhatatosságnak nevezné, gondolom, de ezt így kell csinálni. A szakmának fontos része, hogy rávegyük az embereket, meggyőzzük őket, hogy azt tekintsék fontos kérdésnek, azon gondolkodjanak el leginkább, amit mi magunk is a legfontosabb kérdésnek gondolunk. Ez történt, ezért egy húron pendül ma Magyarország választópolgárainak elsöprő többsége, európai méretekben is kiemelkedő többsége meg a vezetői.

Itt is érdemes néhány alapvető tényt, megközelítésmódot rögzíteni. Valóban a parlamenti mandátumok alapján mondhatjuk, hogy kétharmadunk vanharmadszor egymás után. Most is, mint eddig is, mindig arra törekedtem, hogy a mi kormányunk ne a két harmad, hanem a három harmad kormánya legyen. Nekem azokat is szolgálnom kell, nekünk azokat is szolgálnunk kell, azokat a honfitársainkat is, akik nem ránk szavaztak, nem kedvelnek bennünket, esetleg éppen undok, borzalmas dolgokat kiabálnak az utcán, de akkor is: ők is a magyar nemzet részei, az ő érdekeiket is valahogyan képviselnünk kell, és én erre teszek is majd kísérletet. Másfelől a véleménynyilvánítás szabadsága mindenkit megillet. Tehát gyülekezni lehet, véleményt nyilvánítani lehet, ez a demokráciának a lényegi része. Én csak arra kérem a tüntetőket, hogy ezt békés jelleggel tegyék, és ne lépjék túl a közrend kereteit. Az újraszámolásról pedig azt mondanám ilyen arányok mellett, hogy én futballmeccsre járó ember vagyok, olyan ez, amikor nyerünk 4:0-ra, és az ellenzék követeli, vagy az ellenfelünk követeli a gólok újraszámlálását. A meccset lefújták, ez van.

Nézze, mielőtt erről beszélnénk, még talán itt annyit mondanék, hogy látom, hogy a politikából távozó félben vannak ellenzéki vezetők. Ez talán egy általános megjegyzést azért megérdemel. Én tizenhat évet voltam ellenzékben eddig és tizenkettőt kormányon. Ha a Jóisten megsegít, és most végig tudom szolgálni ezt a négy évet, akkor leszek egyensúlyban nagyjából. Tehát veszíteni nem jó dolog, de a politikában gyakrabban veszít az ember, mint nyer, és ezzel a politikusoknak érdemes az elején kalkulálni. Szóval mi nem üzletemberek vagyunk, akik egyszerűen csak majd, ha ez nem jött be, valami mással próbálkozunk. Ez szolgálat, és a kapitány nem hagyhatja el, az én felfogásom szerint a kapitány nem hagyhatja el a süllyedő hajót, különösen nem elsőként. Tehát azt el kell dönteni mindenkinek, ez nagy tanulság nekünk is, hogy akkor mit akar kezdeni az életével, most akkor politikusok vagyunk-e. Hiába gyalázzák ezt a szakmát, mert ez egy olyan szakma, amiről sok jót nem szoktak mondani az emberek. Persze ettől még ők is tudják, hogy szükségük van vezetőkre meg politikusokra, de el kell dönteni, hogy politikusok vagyunk, ennek a logikáját követjük, e szerint élünk, e szerint dolgozunk, vagy pedig karriert keresünk, mint az üzletben szokás, vagy más pályákon és cikkcakkban haladunk, mindig oda ugrunk, ahol több lehetőség kínálkozik. Ez nagy különbség a politika és az összes többi szakma között. Úgy látom, hogy nem mindenki döntötte el fiatalkorában vagy kellő időben, hogy ő kicsoda, és mit akar csinálni. Az országot, ha politikus vagy, szolgálni kell; akkor is, ha vesztesz, akkor is, ha nyersz, ott kell szolgálni, oda kell állni, ahová az emberek állítanak, de ettől még szolgálni kell. Mindig próbálják kiforgatni, de én tartom továbbra is azt a véleményemet, hogy a haza nem lehet ellenzékben. Te lehetsz ellenzékben, de a haza sohasem. Tehát akkor is szolgálnod kell a hazát, hogyha éppen egyébként ellenzékben vagy. Mert van mindannyiunk, a kormánypárt meg az ellenzék feje fölött, a magasban van egy haza. Egymással lehet birkózni, de nem a haza rovására, a hazát szolgálni kell. Aki ezt nem érti, nem alkalmas politikusnak, és jobb, ha szedi is a sátorfáját.

Ők spekulánsok. Tehát ők úgy gondolkodnak a politikáról, mint karrierről, üzleti lehetőségről, ahogy egy spekuláns gondolkodik: tesz valamire, vagy erre a szereplőre vagy arra a politikai pártra. Ha nem jött be, akkor bukott. Most éppen bukóban vannak. Nem szép dolog a káröröm, de engedje meg, ne keseredjek el amiatt, hogy Soros György pénzügyi spekuláns körei rossz lóra tettek, és most éppen bukóban vannak. Annak a szakmának, a pénzügyi spekulánsságnak is megvannak a törvényei. Tudom, hogy nem fogják elfogadni a választás eredményét, szervezni fognak mindenfélét. Korlátlan pénzügyi eszközeik vannak, itt tízmilliárd dollár fölötti összegekről beszélünk. Most is iszonyatos pénzeket, energiát mozgósítottak annak érdekében, hogy az ellenzék tudjon győzni. Nekik nem jó az a kormány, ami most van, nekik nem jó, ha nemzeti kormány van, nekik nem jó, ha bevándorlásellenes kormány van, nekik nem jó, ha pénzügyi spekulánsokkal szemben az országot megvédő kormány van. Hát ők keresni akarnak, értem én. Keresni akarnak, de mi meg magyarok vagyunk, és rajtunk meg ne keressenek. És az a dolgom, hogy a magyar emberek érdekének érvényt szerezzek. Ezt minden düh meg ökölrázás és patetikus megjegyzések nélkül mondom. Ez a dolgom, és meg fogom védeni Magyarországot, amíg ez a hivatásom. Meg fogom védeni Magyarországot a spekulánsokkal szemben.

Ha nem hullajtok krokodilkönnyeket, tán megértik a hallgatók.

Én nagyon régóta ismerem a pénzügyi spekulánsokat, Soros Györgyöt magát is. Ez egy olyan foglalkozás, ez egy olyan világlátás, ez egy olyan fajta gondolkodásmód, amely sohasem adja fel. Ezt jó, ha tudjuk. Csatákat lehet nyerni, de olyan, hogy véglegesen megnyerted volna a háborút, olyan nincsen. Egy olyan világ ez a nyerészkedő világ, ez a gondolkodásmód olyan világ, ami újra és újra visszatér. Majd új módszereket, új ösvényeket talál, de nem kell elkeseredni ettől, mert aki erre a szakmára adja a fejét, politikára, az nem remélheti, hogy egyszer csak kialakul a világok legjobbika, és akkor semmi más dolga nincs, minthogy csak úgy menedzselgessen. Tehát a politika egy küzdősport. Mindig vannak emberek, érdekcsoportok, akik nem akarnak jót annak a közösségnek, akit Te képviselsz, ez esetben a magyaroknak, illetve nyerészkedni akarnak rajtunk, befolyást akarnak szerezni, be akarnak avatkozni a döntéseinkbe, úgy akarják alakítani, hogy bevándorlóországgá tegyék Magyarországot. Ez a legélesebb kérdés most, és nekünk meg ezt meg kell akadályozni. Ha úgy gondolják, hogy Budapesten kell erősen jelen lenni, ahhoz, hogy elérjék a céljukat, akkor Budapesten vannak erősen jelen, ha úgy gondolják, hogy jobb kivonulni, és majd kívülről harcolni, akkor kivonulnak, és kívülről harcolnak, de azt sohasem gondolják, hogy feladják. Ez egy küzdősport.

Igen, de hiába teszik ezt. Megköszönjük a véleményüket, köszönjük a biztatást, Magyarország azonban saját érdekeit fogja követni. Az ENSZ arra az álláspontra akar helyezkedni, és arra az álláspontra akarja szorítani a tagállamokat, hogy mondjuk ki, hogy a migráció jó dolog, ezért azt szervezni és támogatni kell. A magyar emberek erről mást gondolnak. Ezt most el is mondták a választáskor. Én is mást gondolok erről. A migráció rossz dolog, egy olyan jelensége a modern világnak, amit nem bátorítani kell, hanem visszaszorítani, az embereknek nem abban kell segíteni, hogy eljöjjenek onnan, ahol a hazájuk van, hanem abban kell őket segíteni, hogy otthon tudjanak maradni. A segítséget kell odavinni, és nem a bajt kell idehozni. Tehát ha van kötelessége az ENSZ-nek meg az ENSZ-tagállamoknak, éppen a migráció megállítása, megfékezése, és elő kell segíteni azt, hogy mindenki ott élhessen, ahova a Jóisten rendelte a születésénél fogva, oda állította, ott jelölte ki az életének a keretét, ott tudjon boldogulni. Ebben kéne segíteni az embereket, nem elcsalogatni őket onnan, mondjuk, éppen Európába és tönkretenni azt a keresztény civilizációs kultúrát, aminek egyébként a talaján áll. Függetlenül attól, hogy hívő vagy nem, de egész Európa és minden európai ember a keresztény civilizáció és keresztény kultúra talaján áll. A szabadság, a vallásszabadság, a férfi-nő egyenjogúság, a gazdasági növekedés, a munka, az érdemek, ezek mind fontos dolgok itt, Európában. És a bevándorlás ezt tönkreteszi. Márpedig nekünk az is dolgunk, a választók döntése ezt is jelenti, hogy a keresztény alapokon álló európai civilizációt kell megvédeni Magyarországon, és ha mód van rá, akkor európai összefüggésben Brüsszelben is. Én ezt fogom tenni őszintén, egyenesen és világosan. Látom, itt vannak viták a Soros-hálózat felfedésének kérdéséről, ez a bizonyos listázás. Nekem az a véleményem, hogy az európai politikának a veleje az átláthatóság, hiszen az európai demokrácia arra épül, hogy az emberek döntik el, hogy merre haladjon egy ország. Ahhoz, hogy döntést tudjanak hozni, alapvető tényeket ismerniük kell. Tudniuk kell, hogy ki kicsoda, aki jelentkezik az ő képviseletükre, gondolkodásuk befolyásolására, kicsoda, ki fizeti, miért teszi, amit tesz? Ha ezt nem tudják az emberek, akkor nem is tudnak jó döntést hozni. Tehát a transzparencia, az átláthatóság kulcskérdés. És én a sajtó munkásait kifejezetten biztatom arra, hogy segítsék az embereket a tények megismerésében, fedjenek fel minél több hálózatot, minél több együttműködést, hozzák felszínre mindazt, ami egyébként a mélyben van, és ha valaki egyébként nem rest és nem szégyell pénzt elfogadni külföldiektől, akkor azt ne szégyellje bevallani sem.

Itt egy komoly dilemmával állunk szemben. A kollégáimat hallgattam a legutóbbi miniszterelnöki csúcson is, azt kell látnom, hogy nem egy srófra jár az agyunk. Egy év múlva európai parlamenti választás van, a migránsválság a maga valójában, teljességében 2015-ben bontakozott ki. A legutóbbi választás 2014-ben volt, tehát egy új jelenséggel van dolgunk, ami meghatározza Európa jövőjét. Szerintem most, felgyorsítva, egy évvel, sőt kevesebb, mint egy évvel az európai választások előtt olyan új döntéseket hozni, bevándorláspolitikai döntéseket, amelyek kész helyzetet teremtenek, aztán a következő európai parlamenti választáson megválasztott vezetők számára ellentétesek a demokrácia elveivel, tehát szerintem aki sürgeti ennek az egész bevándorlási kérdésnek a végleges jogi szabályozását egy évvel az európai választás előtt, az elveszi az európai emberektől a jogot, hogy ők határozzák meg, hogy milyen irányban kell majd szabályozni a bevándorlás kérdését. Ezért én nem támogatom, hogy most júniusban, bár nagyon sokan ezen az állásponton vannak, a bevándorláspárti országok félnek a néptől, és mind szeretnék lezárni ezt a kérdést, de én ezt nem támogatom. Mert szerintem demokratikusan meg kell várnunk, hogy az emberek az európai választáson, aminek a fő kérdése nem lehet más, mint a bevándorlás – mert ez a legégetőbb kérdés Európában – kijelöljék az irányt. És ezt tiszteletben kell tartani. A demokráciának az a lényege, az a definíció létezik, az Újvilágból jött, de Kossuth Lajos inspirációt véljük felfedezni mögötte, hogy az úgy van, hogy a népből, a néppel és a népért kell működtetni a kormányzatokat. S ezért kész helyzetet teremteni egy évvel a választás előtt a bevándorláskérdésben nem fair, nem demokratikus, óvnám ettől Európa vezetőit.

Először is fontos rögzítenünk azt, hogy a célok változatlanok. Jól kell értenünk a választók döntését, és szerintem az alapvető célokat a választópolgárok megerősítették. Legyen gazdasági növekedés, a pénzügyek legyenek rendben, törekedjünk továbbra is, sőt érjük el a teljes foglalkoztatást – karnyújtásnyira van, szerintem meg tudjuk csinálni –, garantáljuk a biztonságot, a bevándorláspolitikában ne engedjünk Európában, Magyarország maradjon magyar ország, a családokat továbbra is támogassuk, és a nyugdíjak értékét őrizzük meg, sőt a nyugdíjprémium rendszerén keresztül, mint ahogy tavaly is tettük, próbáljunk segíteni még inkább a nyugdíjasoknak. Ezek a célok szerintem. Tehát az új kormánynak ezeket a célokat kell szolgálnia. Az is igaz, hogy 2014 óta sok minden történt a világban, épp erről beszéltünk az előbb, lásd bevándorlás, de más, gazdasági fejlemények is vannak a világban. Elegendő, hogyha az amerikai elnöknek az új világkereskedelem-politikájára gondolunk. Tehát itt vannak új dolgok, új fejlemények, a technológia sem állt meg: digitalizáció, robotizáció, átalakuló, gyorsuló ütemben átalakulóban van a modern világgazdaság. Mi is ennek vagyunk a részei. Tehát alkalmazkodni is kell. Tehát régi, változatlan célok, de új kormánystruktúra és nagy részben új emberek. Maradnak régiek is, de új emberek, ezért én úgy fogalmaznék, hogy nem a mostani kormány munkájának a folytatására szavaztak az emberek, hanem a célok szolgálatában akarnak változatlanságot. S remélem, hogy el fogják fogadni, hogy más kormányszerkezetben és részben, jelentős mértékben új emberekkel futok neki, fut neki ez a kormány a következő négy évnek. A helyzet az, hogy a tárgyalásokat folytatom, mert Áder János köztársasági elnök úr ezt a lehetőséget megteremtette számomra azzal, hogy fölkért, és a tárgyalások zajlanak is. Jól haladok, gyorsan lesz új kormányunk.

Ettől óvnám magunkat. Még pontosabban úgy fogalmaznék, hogy ami bevált, azt nem kell megjavítani. Tehát az, hogy nagy minisztériumok vannak, és az élén nagy felhatalmazással rendelkező, komoly kvalitású, elismert és megbecsült emberek álljanak, egy olyan elv, amit érdemes tartani. Sokkal inkább a központi részt, az agyközpontját a kormánynak szeretném átalakítani, ezt szerénytelenül Miniszterelnökségnek nevezzük. Itt szeretnék egy másfajta vezetési szerkezetet létrehozni. Ebben az ügyben tegnap is, ma is és a hétvégén is lesznek még komoly tárgyalásaim.

Nem érdemes, mert hátha nem tudom betartani. Olyasmit érdemes mondani, amit az ember tartani tud. Május 8-án megalakul a parlament, és én abban vagyok érdekelt, hogy gyorsan jöjjön létre a kormány, szerintem az ország is ebben érdekelt. Szeretném, ha a nyári szünet előtt az új parlament elfogadná Magyarország 2019-es évre vonatkozó költségvetését úgy, ahogy az elmúlt években ezt tettük, mert ez nyugalmat, stabilitást, tervezhetőséget és kiszámíthatóságot hoz. Tegnap már tárgyaltam Varga Mihály miniszter úrral, hogy a költségvetési munkálatok hogyan állnak, mit kérek tőle, mire figyeljen. Ebből rögtön lehet tudni, hogy ő marad az az ember, aki a költségvetésért a gazdasági kabinet vezetőjeként a jövőben is dolgozni fog.

Igen, és én számítok is a munkájára, mert nemcsak arról van szó, hogy egy rendkívül tehetséges miniszterről beszélünk, hanem egy rendkívül tapasztalt miniszterről is, aki már látott mindent. Hó, sár, eső, volt itt minden, amit átélt, válságokat meg sikereket, s mindig is vállvetve tudtunk küzdeni. Úgyhogy Varga Mihályra számítok továbbra is, mint a gazdasági kabinet vezetőjére

Szeretnék egy átfogó megállapodást kötni a magyar nőkkel, mert a demográfia végül is rajtuk áll vagy bukik, az ő döntésükön. Fontosnak tartom, hogy mondják el, mi pedig pontosan értsük meg, hogy mit akarnak, mert a gyerekvállalás a legszemélyesebb ügy, de a közösség számára ugyanakkor egy fontos ügy. Tehát egy személyes ügy, ami a közösségnek is fontos ügy, azt is mondhatom, hogy a legszemélyesebb közügy, és ezt csak a hölgyek tudják eldönteni. Nekem az a dolgom, azt hiszem, és a kormánynak az a dolga, hogy az ő döntésüket tudomásul vegyük, és ha gyermeket szeretnének vállalni, és el tudják mondani, hogy hogyan mehetne jobban és könnyebben a gyermeknevelés meg a családok egyben tartása, akkor mi azt meghallgassuk, megértsük, és utána kössünk egy megállapodást. Nem négy évre, hanem tizenöt-húsz-harminc évre, mert a demográfiapolitikának a lényege a hosszú távú tervezhetőség. Kössünk egymással egy megállapodást. Tehát én szeretnék a magyar nőkkel, a magyar hölgyekkel kötni egy megállapodást a magyar jövőről, az ő abban játszott szerepükről és a kormány részéről nekik nyújtható, kiszámítható perspektívákról.

Jó napot kívánok én is mindenkinek!

Tisztelettel köszöntöm Önöket. Szeretnék néhány rövid, értékelő mondatot megosztani Önökkel. Először is köszönetet szeretnék mondani annak a sok tízezer embernek, aki részt vett a választások lebonyolításában. Magyarországon egy aprólékos jogszabályrendszer határozza meg, hogy hogyan kell lebonyolítani a választásokat, ehhez sok tízezer ember összehangolt munkájára van szükség. Köszönöm nekik, akik ebben részt vettek, hogy elvégezték a munkájukat, és sikeres választást tudhatunk magunk mögött. Másodszor szeretnék köszönetet mondani a sajtónak. Úgy érzem, hogy a sajtó mindvégig aktív és alakító részese volt a választási kampánynak, és segített abban, hogy minden üzenet eljusson a választópolgárokhoz. Ami bennünket illet, nekünk – mármint politikusoknak és parlamenti képviselőknek, különösen a rendszerváltásból érkezett képviselőknek – minden parlamenti választás ünnep. Mi még jól emlékszünk arra, hiszen éltünk abban a világban, én is az életem nagyjából felét abban a világban éltem le, amikor nem voltak parlamenti választások, és a mi nemzedékünk már úgy is fog meghalni, hogy minden parlamenti választás egy ünnep lesz a számunkra. Úgy láttam, hogy a választás nemcsak nekünk, hanem a választóknak, az embereknek is ünnep volt, ezért is vettek rajta részt olyan sokan. Azt is tudhatják, hogy az emberek bevonása a politikába a mi gondolkodásunknak lényegi része. Különböző formáit honosítottuk meg az elmúlt években, van számos ilyen természetű innovációja a magyar kormányzó pártoknak. Például a nemzeti konzultáció közülük az egyik ilyen, és az emberek bevonása a politikába szerintem az elmúlt években sikeres volt. De konzultációk ide, konzultációk oda, különböző bevonási formák ide vagy oda, azért a legfontosabb bevonódási forma mégiscsak maga a döntés, a parlamenti választás, és a választás nemcsak sikeres, hanem magas részvétel mellett, magas bevonódással megvalósult választás volt. Ami a kampányt illeti, arról annyit tudok Önöknek mondani, hogy a kampány erőteljes volt, intenzív volt, minden üzenetet sikerült eljuttatni a választópolgárokhoz. Magyarországon az internetelérés nyolcvankilenc egész egynéhány százalék, tehát lényegében 90 százalékos. A magyar nyilvánosság szerkezete rendkívül modern, és ez lehetővé tette azt, hogy lényegében minden üzenet eljusson a választópolgárokhoz. Szerintem ennek is szerepe van abban, hogy a részvétel kis híján megütötte vagy talán el is érte a 70 százalékot. Ami a végeredményt illeti, különösképpen mindazt, ami abból ránk vonatkozik, annyit tudok mondani Önöknek, hogy a mi támogatottságunk egyértelmű, erős felhatalmazást kaptunk, sőt, ha visszatekintek a mögöttünk hagyott harminc évre, az egyik legerősebb, ha nem a legerősebb felhatalmazást kaptuk meg. Ami a választás témáit és a választásból fakadó közvetlen teendőket illeti, ott azt tudom mondani Önöknek, hogy a magyar emberek kijelölték a legfontosabb témákat, ezek a bevándorlás kérdése, és a nemzeti szuverenitás voltak. Teljesen egyértelműen olvasom ki a választási eredményből, hogy a magyarok úgy döntöttek, hogy csak ők dönthetik el, hogy kikkel kívánnak együtt élni Magyarországon, és ebből a pozícióból a magyar kormány egy tapodtat sem adhat föl, ez a döntés kötelez bennünket. A választásokból azt is kiolvasom, hogy az emberek a magyar szuverenitás mellett törtek lándzsát, ami azt jelenti, hogy mi egy olyan európai nemzet vagyunk, amely erős tagállamokból álló, erős Európát akar, vagyis a választás az én fölfogásom szerint azt is eldöntötte, hogy a magyar kormánynak a nemzetek Európája mellett kell kiállnia és nem az Európai Egyesült Államok mellett. Ami a teendőket illeti, ma reggel már volt elnökségi ülés. Ott megbíztak a kormányalakítási tárgyalásokkal. A Kereszténydemokrata Néppártnál már be is jelentkeztem, velük meg is kezdem a tárgyalásokat. Az eredményeket tekintve úgy látom, hogy más koalíciós párt bevonása nem indokolt. Reményeim szerint a kormányt sikerül a megfelelő időben és a megfelelő gyorsasággal, kellő alapossággal és előkészítés után, időben bemutatnom a közvéleménynek. Talán még annyit erről mondok Önöknek, hogy fontosnak tartom, hogy levonjuk az elmúlt négy év kormányzati tapasztalatait is. A kormánytagok működése lényegében vasárnap este véget ért. Jogi értelemben persze még sok teendőjük van, de politikai értelemben mindenki befejezte a munkáját, én is és a miniszterek is. Tehát nem folytatni fogjuk a kormányzást, hanem egy új kormány jön létre. Nem az előző ciklust szándékozzuk meghosszabbítani, hanem egy új ciklust fogunk megnyitni, ebből fakadóan jelentős változások és módosítások is várhatóak.

Köszönöm szépen a figyelmüket!

Jó estét kívánok mindenkinek! Jó estét kívánok, tisztelt Hölgyeim és Uraim!

Győztünk.

Tisztelt Hölgyeim és Uraim! Kedves Barátaim!

Magyarország ma nagy győzelmet aratott. Néhány visszafogott és szabatos mondatot szeretnék most mondani, mert amikor ilyen eredményt ér el az ember, akkor érvényes az a bölcsesség, hogy most kell szerénynek lenni, mert most van mire. Ezért engedjék meg, hogy először is elmondjam, hogy gratulálok a választópolgároknak. Köszönjük, hogy eljöttek és részt vettek a választáson. A magas részvétel minden kétséget zárójelbe tett. Külön is szeretnék köszönetet mondani és elküldeni, kifejezni a hálánkat azért a hűségért, amit azoktól kaptunk, akik a Fideszre és a Kereszténydemokrata Néppártra szavaztak, és kitartottak mellettünk az elmúlt években. Szeretnék köszönetet mondani a külhoni magyaroknak, akik segítettek megvédeni az anyaországot. Köszönetet szeretnék mondani lengyel barátainknak, Kaczyński elnök úrnak és Morawiecki miniszterelnök úrnak, akik eljöttek és támogattak bennünket. Köszönetet szeretnék mondani a segítőknek, az önkénteseknek. Csak annyit mondok Nektek: jó volt Veletek harcolni! És szeretnék külön is köszönetet mondani azoknak, akik imádkoztak értünk és értem. Köszönjük, hálásak vagyunk! Szeretnék köszönetet mondani minden segítő, aktivista, jelölt családtagjainak, akik kellő türelemmel viseltek bennünket, és minden támogatást megadtak. Külön szeretnék köszönetet mondani feleségemnek, Anikónak. És ami az eredményt illeti, kedves Barátaim, azt tudom mondani ma este Önöknek, Nektek, hogy egy nagy csata van mögöttünk, sorsdöntő győzelmet arattunk, lehetőséget kaptunk, lehetőséget teremtettünk magunknak, hogy megvédjük, megvédhessük Magyarországot. Még nem tartunk ott, a mi hazánk, Magyarország még nem tart ott, ahol szeretnénk, de már elindult a saját maga által választott útján. Együtt fogunk ezen az úton végigmenni. Mindent köszönök.

Tisztelt Hölgyeim és Uraim! Kedves Fehérváriak!

Jó újra itthon, jó újra látni Önöket. Kampányzáró. Ez a hivatalos és megszokott elnevezés, ám az igazság az, hogy eszünk ágában sincs a mai napon be- és lezárni a választási kampányt. Épp ellenkezőleg: egy utolsó hajrát akarunk indítani. Ezt kell tennünk. Mert a választás mindig a végén dől el. Hiába dolgoztuk végig rogyásig az elmúlt heteket, ha a végét ellazsáljuk. Akármi is történt eddig a kampányban, akárhogyan is állnak éppen most az esélyek, a választás valójában 48 óra múlva, az előttünk álló vasárnap dől el. Kedvenc politikai filozófusom, egy bizonyos Rocky Balboa azt mondta: mindig a végén van vége. Igaza van, hallgassunk rá!

Tisztelt Fehérváriak!

Sokadik választási hadjáratunk ez. Én emlékszem olyan választásra is, ahol szombaton még mi voltunk többen, hétfőn megint mi voltunk többen, csak éppen vasárnap nem voltunk elegen. S erre aztán rá is ment Magyarország nyolc éve, s a végén örülhettünk, hogy óriási nehézségek árán, sok verejtékkel sikerült talpra állítanunk. Ezt a leckét kaptuk 2002-ben. Az okos más kárán tanul, a buta a sajátján, a reménytelen pedig még abból sem. De mi egyáltalán nem vagyunk reménytelen eset. Ezt bizonyítja, hogy most zárjuk le a második egymást követő kormányzati ciklusunkat. S itt akár meg is állhatunk egy pillanatra. Az ember azt gondolná, hogy a választási kampány tökéletesen fölösleges a kormányzópárt részéről. Mert mi más volna igazabb és igazibb, mint maga a kormányzás, annak teljesítménye, vagyis maga a valóság? Azt gondolhatnánk, aki jól viselte gondját az országnak, annak nem kell kampány, a tények úgyis önmagukért beszélnek. Lassan harmincéves tapasztalatom azt mutatja, hogy ez másképpen van. Az a tapasztalatom, hogy a nemzet, polgáraink összessége mindig, sőt a magyar mániákusan a jövőbe szeret tekinteni, ami megtörtént, az már megvan, azt fürkészi, mi vár rá, és ő személyesen mit várhat a vezetőitől.

Kedves Barátaim. Tisztelt Fehérváriak!

Mi sohasem árultunk zsákbamacskát. Most sem tesszük. Mi a jövőben is úgy fogunk kormányozni, hogy jól képviseljük a nemzet szabadságvágyát, függetlenségi törekvéseit, bátran képviseljük azt az énjét, amely a magyart magyarrá teszi. Olyan politikát vállalunk, amely a nemzetek közösségében rangos helyet biztosít a magyaroknak, és a legméltóbbak között jelöli ki nemzetünk helyét. Ez a mi vállalásunk.

Kedves Barátaim!

Ma délután azért jöttünk össze, hogy megbeszéljük, hogyan fogunk győzni vasárnap. Mert vasárnap győzni fogunk! Sok nagy csatát megnyertünk együtt az elmúlt években. Ez kellő szerénység mellett is feljogosít bennünket arra, hogy kimondjuk: vasárnap ismét győzni fogunk! Olyan csatákat is megnyertünk, amelyek első látásra és sokak szerint nyerhetetlennek látszottak. Megnyerhetetlennek tűntek, mert másoknak már korábban rendre beletörött a bicskája. Nyerhetetlennek látszottak, mert az ellenerők nagyobbnak és gazdagabbnak, vagyis hatalmasabbnak tűntek nálunk, magyaroknál. S nyerhetetlennek látszottak, mert olyan ellenszélben kellett küzdenünk, amely másokat korábban egyszerűen lefújt a pályáról. Bár a legtöbben egy lyukas garast sem adtak volna érte, mi képesek voltunk a csődbe zuhanó gazdaságot megmenteni és talpra állítani. Képesek voltunk hazaküldeni azt az IMF-et, amelyet mások csak sűrű bocsánatkérések közepette mertek még csak megszólítani is. Sőt, mi nemcsak hazaküldtük, de ki is váltottuk magunkat az adósrabszolgaságból. Megadóztattuk a bankokat és a multikat, és ezt a pénzt odaadtuk a családoknak. Visszanyestük a rezsit, a tömeges munkanélküliségből munkaalapú gazdaságot építettünk. Megvédtük a nyugdíjakat, nyugdíjprémiumot fizettünk és kétszámjegyű béremeléseket értünk el. És megállítottuk a népvándorlás első nagy hullámát. Bebizonyítottuk, hogy a nemzetek ideje nem járt le, sőt meghirdettük a nemzeti gondolkodás, művészet és politika reneszánszát. Bebizonyítottuk, hogy a keresztény kultúra és életmód nem a múlthoz tartozik, épp ellenkezőleg, magunkkal vihetjük, és magunkkal is kell vinnünk a jövőbe. Ezek mind-mind megnyert csaták. Ezek szegélyezik az elmúlt nyolc évben megtett utunkat.

Ezekkel a győzelmekkel a tarsolyunkban vonulunk fel a vasárnapi sorsdöntő ütközetre. Mert, kedves Fehérváriak, vasárnap sorsdöntő választás vár ránk. Vannak választások, amelyek nem sorsdöntőek, s vannak, amelyek azok. A nem sorsdöntő választáson csak képviselőket választunk, a sorsdöntőn a képviselők mellett jövőt is. A nem sorsdöntő választáson csak a következő négy év forog kockán, a sorsdöntőn több évtized. A nem sorsdöntő választáson hozott döntést négy év múlva ki lehet javítani, a sorsdöntő választás eredménye azonban kijavíthatatlan, végleges, visszacsinálni már nem lehet, legfeljebb együtt élni a következményeivel. Legutóbb 1990-ben, a kommunista rendszer végén álltunk ilyen válaszútnál. Szabadság vagy elnyomás? Függetlenség vagy idegen katonai megszállás? Végül a szovjeteket hazaküldtük, a kommunizmust meglékeltük és elsüllyesztettük, visszafoglaltuk az országunkat, megszületett a szabad Magyarország. Ma, huszonnyolc évvel később úgy áll a helyzet, hogy el akarják venni az országunkat, idegen érdekeket kiszolgáló ellenzéki pártokat akarnak kormányra juttatni, idegenek zsoldjában álló ellenzéki politikusoknak akarnak hatalmat adni, hogy aztán lebontsák a kerítést, és elfogadják Brüsszel kezéből a kötelező betelepítési kvótát, és így Magyarországot bevándorlóországgá alakítsák, majd kiszolgáltassák megbízóik pénzügyi és hatalmi érdekeinek. Vasárnap tehát Magyarország sorsa hosszú évtizedekre és visszacsinálhatatlanul eldől. Ha a gát átszakad, ha a határokat megnyitják, ha a bevándorlók beteszik a lábukat, már nincs visszaút. Hiába szeretné, még a német kancellárnak sem áll hatalmában a történelem kerekét visszafele forgatni.

Tisztelt Hölgyeim és Uraim!

Miért éppen itt, Székesfehérváron gyűltünk össze? Nem azért, mert ide jártam gimnáziumba. Habár hálás vagyok Székesfehérvárnak, hálás vagyok a Teleki Blanka Gimnáziumnak és a MÁV Előrének is. Valójában azért jöttünk ide, Székesfehérvárra, hogy súlyt és nyomatékot adjunk a szavunknak. Azért jöttünk össze éppen itt, hogy szándékaink komolyságát, elszántságunk erejét és elkötelezettségünk szilárdságát bemutassuk. Itt akartunk állni, ahol ezer évvel ezelőtt a magyarok ősi temploma állt. Itt akartunk állni, ahol a keresztény magyar királyság megszületett, ahol államalapítónk viselte küldetése súlyát, elvégezte munkáját, és beteljesítette küldetését. Itt akartunk összegyülekezni, ahol a magyar nép életének máig tartó fejezete, a keresztény államiság elkezdődött. Itt érezzük igazán, milyen tétje is van az előttünk álló vasárnapi küzdelemnek. Mikor itt állunk, ezen a helyen, viselnünk kell az ő tekintetüket, és alá kell vetni magunkat az ő mércéjüknek. Itt áll előttünk az országalma, rajta három dátum. 1001. István király megkoronázása, 1688. a város megszabadulása a török megszállás alól és 1938. Szent István halálának 900. évfordulója. Amit ők megalapítottak, amiért megharcoltak, amit megvédtek és megtartottak, azt kell most nekünk is megvédeni, megtartani, és ha eljön az idő, gyermekeinknek és unokáinknak továbbadni. Magyarország a mi hazánk, nekünk nincs másik. Ezt kell megvédeni, ezt kell megőrizni, mert nélküle hontalanok, árvák és földönfutók leszünk a nagyvilágban.

Végül már kedves Fehérváriak, már csak arra a kérdésre kell válaszolnunk, hogy mit kell tennünk még? Az első és legfontosabb, hogy mondjuk el mindenkinek, milyen veszély fenyegeti a hazánkat. Az elmúlt évek eredményeit együtt harcoltuk ki a magyar emberekkel. Közösen értük el, közösen elértük, hogy végre van jövőnk, van mit megvédenünk. Nézzenek körül, nem éppen nyugodt világban élünk. Európát számos konfliktus terheli, hadseregek csatáznak a keleti szomszédunkban, kereskedelmi háború fenyeget az Európai Unió és az Egyesült Államok között. De mind közül a legnagyobb veszély, hogy bevándorlók milliói fenyegetnek délről, és Európa vezetői összefogva egy milliárdos spekulánssal nem a határokat akarják megvédeni, hanem a bevándorlókat akarják beengedni. Ez az igazság. Mi megépítettük a kerítést. Megvédtük a déli határt. Nemet mondtunk Brüsszelben minden betelepítésre, de a veszély nem múlt el. Alig várják, hogy újrakezdjék. 48 óránk van arra, hogy ezt újból és kellő erővel elmondjuk mindenkinek. Ez nem is olyan könnyű feladat. Tagadnak és hazudnak, mellébeszélnek és rágalmaznak. Cenzúra van, a filmeket törlik, a videókat letiltják. Nekünk ezért őszintén, tisztán és pontosan kell beszélnünk. Nyíltan és kertelés nélkül kell beszélnünk arról, hogy Brüsszelben, az ENSZ-ben és Soros György alkimista műhelyében milyen jövőt szánnak nekünk.

A gimnáziumban itt, Fehérváron azt tanultam talán Karinthytól, idézem őt: nem mondhatom el senkinek, elmondom hát mindenkinek. Mondjátok el hát mindenkinek, hogy az első tízezer bevándorlót még az idén Magyarországra akarják telepíteni. Mondjátok el hát mindenkinek, hogy a paktumot már Gyurcsánytól Vonáig mindenkivel megkötötték. Mondjátok el hát mindenkinek, hogy a migráció az a rozsda, ami lassan, de biztosan felemészti a hazánkat. Mondjátok el hát mindenkinek, hogy a migránsokat nekünk kell eltartani. Ha jönnek a betelepítések, hiába lesz gazdasági növekedés, nem lesz miből támogatni a családokat, és nem lesz miből fizetni a nyugdíjakat. Mondjátok el hát mindenkinek, hogy a tömeges migráció fenyegeti a hétköznapok megszokott biztonságát. A tömeges migráció növekvő terrorveszéllyel jár. Világos, mint a nap: ahol van tömeges migráció, ott a nőket erőszakos támadások fenyegetik.

Tisztelt Hölgyeim és Uraim! Kedves Barátaim!

Végül arra kérek mindenkit, gondoljuk át, mi az, ami igazán fontos dolog az életünkben. A családunk, a gyermekeink, az emberi méltóságunk, a szabadságunk, a kultúránk, a hitünk és a hazánk. Mindezt most kell megvédenünk! A dolgok a kampány végére leegyszerűsödtek, két jövő közül választhatunk. Az egyiket Soros jelöltjei kínálják, a másikat a Fidesz és a kereszténydemokraták jelöltjei képviselik. Nekünk Magyarország az első, nekik Soros György és az általa kínált hatalom az első. Mert pénzért és hatalomért mindenre képesek.

Kedves Barátaim! Tisztelt Fehérváriak!

Önök ismernek engem, talán elhiszik, hogy nem hajlok meg mindenféle szélnek, de egyedül semmire sem megyek. És a következő hónapok és évek fontos pillanataiban az Országházban minden képviselőre szükségem lesz. Amikor az országot meg kell védeni, amikor Brüsszelben a betelepítésre nemet kell mondani, akkor csak a mi jelöltjeinkre lehet számítani.

Kedves Barátaim!

A hátralévő 48 órában arra kell figyelnünk, hogy a fegyelmezettebb és kitartóbb énünk maradjon felül. Kérem, ne engedjünk az elbizakodottságnak, ne engedjünk a hányavetiségnek, s ne higgyük el, hogy már zsebben van a győzelem. Ne higgyünk a közvélemény-kutatásoknak. Nekünk nem a közvélemény-kutatásokat kell megnyernünk, hanem vasárnap este a választást. Megtanultuk, hogy a győzelem nekünk sohasem hullott az ölünkbe. A sikerért nekünk mindig kétszer annyit kellett dolgoznunk, mint másoknak. És ez igaz lesz vasárnap is. Mindenkinek, aki meg akarja őrizni Magyarországot magyar országnak, el kell mennie szavazni, és mindkét szavazatát a Fideszre kell adnia. Csak ez a biztos. Minden más hazárdjáték, és veszélybe sodorhatja a jövőnket. A visszaszámlálás elkezdődött. 48 óránk van, hogy mindenkit elvigyünk szavazni. Egy ember, két szavazat. Több millió magyar, sokmillió szavazat. Ez áll szemben sok millió dollárral. És én hiszek abban, hogy több millió magyar akaratot nem lehet pénzzel legyőzni.

Kedves Barátaim!

Végül a leghevesebb küzdelem idején is arra kérek mindenkit, hogy tekintsen a szívébe, lássa meg szomszédjában a felebarátját és a honfitársát. Egy vérből valók vagyunk, mondta a farkasok fia, és igaza van. Összeköt bennünket a szívünk, az emlékeink és a hűség a hazánkhoz. Mind magyarok vagyunk. Magyarnak lenni azt jelenti, hogy szeretjük a hazánkat, és tiszteljük egymást. Amíg ez így marad, addig a magyaroknak a leghatalmasabb és leggazdagabb ellenségektől sem kell visszarettenniük. Volt elegendő időnk, hogy megtanuljuk, amíg együtt maradunk, mindig győzni fogunk.

Magasba a zászlókat! Fel, győzelemre! Hajrá, Magyarország, hajrá, magyarok!

Mélyen tisztelt Kaczyński Elnök Úr, Morawiecki Miniszterelnök Úr, Hölgyeim és Uraim! Kedves Lengyel és Magyar Barátaim!

Mielőtt elmondanám a köszöntőbeszédemet, szeretnék néhány mondatban válaszolni az előttem szóló lengyel barátaink köszöntésére, részben, mert így illendő, részben, mert előhoztak belőlem néhány gondolatot, részben pedig azért, mert nem szeretném, ha a lengyelek úgy mennének haza, hogy azt gondolják, hogy a magyarok csak papírból tudnak beszélni.

Tisztelt Hölgyeim és Uraim!

Köszönöm Kaczyński elnök úrnak, hogy szóba hozta a két nap múlva esedékes magyar parlamenti választást. Elnök úr, Ön is tudja, hogy a kampányok vége kevésbé a beszélgetésekre, inkább a kézitusákra emlékezteti az embert, az ember ilyenkor már leszegett fejjel megy a maga útján, őrlődik a küzdelemben. Az Ön látogatása azonban most adott egy lehetőséget nekünk arra, hogy fölemeljük a fejünket, hogy egy kicsit nagyobb horizont nyíljon meg előttünk, és emlékeztetett bennünket arra, hogy a választás és a küzdelem szívkérdés is. Az Ön látogatása egy alkalom arra, hogy mi, magyarok most Önre és az Ön bátyjára gondolva fölemeljük a szívünket. Köszönet érte! Azt is szeretném elmondani Önöknek, hogy vannak rejtélyes dolgok az életben. A barátság például egy rejtélyes dolog, sokat írtak róla, senki sem érti igazán, hogyan válnak emberek egymás barátaivá, de legalább ilyen rejtélyes a népek barátsága is. Nagyon sok olyan magyart ismerek, aki talán életében nem találkozott egy lengyellel sem, lehet, hogy egy lengyel szót sem tudna kiejteni, mégis, ha azt mondanák neki, hogy a lengyeleknek segítségre van szüksége, első szóra nekiindulna. Ezek rejtélyes dolgok, ez a két nép rejtélyes barátsága. Azt hiszem, Elnök úr, hogy nem is kell nekünk mindent megérteni. Hagyni kell, hogy a rejtélyek rejtélyek, a titkok pedig titkok maradjanak. Hagyni kell, hogy ez a mélyből táplálkozó, ezer év kútjából táplálkozó lengyel–magyar barátság egyszerűen csak körülöleljen bennünket, és vigyen, vigyen, vigyen a jövő felé.

És végezetül, tisztelt Hölgyeim és Uraim, szeretnék egy politikai megjegyzéssel is kapcsolódni Kaczyński elnök úr szavaihoz. Elnök úr, itt, Magyarországon mindenki tudja, hogy Lengyelország egy nagy ország, nemcsak lelkiekben és történelmében, hanem méreteiben is. Hozzávetőlegesen négyszer akkora ország, mint Magyarország, sokszor tízmillió ember. A helyzet úgy fest, hogy Közép-Európa vezető hatalma, vezető országa Lengyelország. Ez a Közép-Európa a mi, a magyarok jövője is. Amikor Lengyelországot támadják, akkor Közép-Európát támadják, amikor Lengyelországot támadják, akkor bennünket is támadnak, ezért amikor kiállunk Lengyelország mellett, tesszük ezt részben barátságért, de azért is, mert kiállunk saját magunk mellett. Ezért, mélyen tisztelt Elnök úr, Lengyelország a jövőben is, ahogy eddig, ezután is számíthat Magyarországra. Ön utalt Európára is, rám nézve is tett elismerő megjegyzéseket. Ezek jól esnek, akkor is, ha az ember túlzásnak érzi őket. Én is úgy gondoltam huszonhét évvel ezelőtt, az volt a két országban mindenhol osztott jelmondat, hogy Európa a jövőnk. Ma, ahogy itt Önökre nézek, Lengyelország kormányzópártjának elnökére és Lengyelország miniszterelnökére, és látom itt az egybegyűlt lengyeleket és magyarokat, kellő szerénységgel azt kell mondanom, hogy huszonhét éve azt mondtuk, Európa a jövőnk, ma pedig azt mondhatjuk, hogy mi vagyunk Európa jövője.

Tisztelt Hölgyeim és Uraim!

2008-at írtunk, amikor utoljára találkoztam Lech Kaczyński elnök úrral. Varsó mellett, az elnöki rezidencián egy szép nyírfaerdő közepén. Mintha csak abban a katyńi vagy egy másik, egy szmolenszki erdőben járt volna az ember. Ültünk és beszélgettünk. A magyar–lengyel barátságról, annak jövőjéről és lehetőségeiről. „Mit igyunk?” – kérdezte egyszer csak Elnök úr. „Żubrówkát!” – feleltük. A bölényfű, ami e vodkában van, arról híres, hogy ezt szeretik a bölények a legjobban legelni. Állítólag ettől olyan nagy az ellenálló képességük. És akkor elindult egy beszélgetés Lech Kaczyński és köztünk, egy beszélgetés a bölényekről, és arról, hogy mi, lengyelek és magyarok, bár sokszor kipusztulhattunk volna, mégis élünk, mégis itt vagyunk. Jöhetett oszmán, Habsburg, jöhetett szovjet vagy nemzetiszocialista diktatúra, mi kitartottunk, és kiálltunk egymásért. Talán ezért van az, hogy a történelemben, mint legutóbb a II. világháború után is Lengyelország azt kapta jutalmul, amit mi, magyarok büntetésül.

Tisztelt Elnök Úr és tisztelt Miniszterelnök Úr!

A lengyel és a magyar nemzet barátságát testvériséggé edzették az elmúlt századok csapásai. Tudjuk, és büszkék vagyunk rá, hogy a mi élet- és sorsközösségünk nem pusztán hazáink földrajzi közelségéből fakad, és büszkék vagyunk arra, hogy nekünk nemcsak a lombkoronánk ért össze itt, Európa szívében, de ahogy a miniszterelnök úr fölidézte a tölgyfákat, a gyökereink is egymásba fonódtak. Ahogy visszakövetjük múltunk fonalát, történelmünk pillanataiban, sorsfordító pillanataiban újra és újra ott találjuk egymást. A mi testvériségünk a szabadságért érzett közös szenvedélyünkből és az érte vívott harcainkból fakad. Abból, hogy mi egyedül azt fogadjuk el igazságnak, ami valóban szabaddá teszi az embert.

Tisztelt Emlékezők!

A mai napon azért gyűltünk össze, hogy közösen emlékezzünk egy nyolc évvel ezelőtt bekövetkezett tragédiára, fejet hajtsunk az áldozatok előtt, és hitet tegyünk a küldetés mellett, amelyet képviseltek. Kilencvenhat név olvasható ezen az emlékművön. Fájdalmasan hosszú névsor. Kilencvenhat név. Katonák, politikusok, művészek. Lengyel vezetők, akik évtizedeken át alakították hazájuk és Közép-Európa sorsát, felépítve a rendszerváltás utáni erős Lengyelországot. Köztük ott találunk két köztársasági elnököt. Ryszard Kaczorowskit, aki a kommunista diktatúra évtizedeiben, emigrációba kényszerülve is a lengyel függetlenség eszméjét testesítette meg. És Lech Kaczyńskit, a kiváló jogtudóst, a Szolidaritás elszánt harcosát, aki Varsó főpolgármestereként és Lengyelország köztársasági elnökeként is hűségesen ragaszkodott az elveihez. Mi, magyarok jól ismertük, és igaz barátunknak tartottuk őt. Hálás szívvel emlékezünk rá. Az ízig-vérig közép-európai politikusra, aki döntéseiben nem ábrándképeket követett, hanem mindig azt a tudást vette alapul, amit a szülei elbeszéléséből ismert meg, s amelyet a Szolidaritás mozgalomban szerzett. Hálásak vagyunk neki azért is, hogy 2007 óta mindkét nemzet életében van egy nap, amely a lengyel és a magyar nép barátságának állít emléket.

Tisztelt Hölgyeim és Uraim!

Mi itt mindannyian, lengyelek és magyarok egy olyan Közép-Európát akarunk, ahova soha többé nem térhetnek vissza a XX. században átélt szörnyűségek. Éppen ezért fontos számunkra, hogy miközben a szmolenszki tragédia áldozataira emlékezünk, a tőlük megörökölt feladatokra is összpontosítsunk. Valljuk, hogy lengyeleknek és magyaroknak ma is közös az útja, közös a harca és közös a célja: építeni, megerősíteni és megvédeni hazánkat és otthonunkat: Közép-Európát. Méghozzá abban a formában, amilyennek mi szeretjük: nemzetinek és kereszténynek. Olyan Közép-Európát akarunk, amelyet nem lehet fehér asztalok mellett fölosztani, amely nem hagyja, hogy sorsáról nélküle döntsenek, amely nem engedi, hogy megfélemlítsék és megleckéztessék. Olyan Közép-Európát akarunk, melynek országai kiállnak egymásért. Olyan Közép-Európát, ahol magától értetődő, hogy mi dönthetjük el, kit engedünk be az otthonunkba. Olyan Közép-Európát, ahol saját törvényeink szerint és igazságban élhetünk. Tudjuk jól, mindig lesznek ellenlábasok, akik akadályozzák az igazság napvilágra kerülését, és tagadják a nemzeti önrendelkezés jogát. Mindig jönnek, akik ellen nemcsak dicsőség, de kötelesség is kiállni a pástra. Nekik azt üzenjük: több tiszteletet Lengyelországnak, több tiszteletet Magyarországnak!

Tisztelt Emlékezők!

Lengyelország és Magyarország hisz az összefogás erejében. Ennek az emlékműnek a felavatásával azt üzenjük, megőrizzük és a szívünkben hordjuk Katyń és Szmolenszk áldozatainak emlékét, felépítjük és megőrizzük azt a Közép-Európát, azt a jövőt, amelyet ők álmodtak meg nekünk.

Isten áldja Lengyelországot, Isten óvja Magyarországot!

Tisztelt Boross Péter Miniszterelnök Úr! Tisztelt Főpolgármester úr, Polgármester Úr, Rektor Úr, Legfőbb Ügyész úr! Hölgyeim és Uraim!

Jó napot kívánok mindannyiuknak. Tisztelettel köszöntök mindenkit a Ludovikán, történelmi emlékhelyünkön. Nyolc évvel ezelőtt, 2010-ben – két zavaros évtized után – nemcsak az ország, de Budapest helyreállítását is megkezdtük. Hála és köszönet érte a főpolgármester úrnak. Az elmúlt négy évben együtt, közösen folytathattuk a megkezdett munkát. Hat esztendő alatt alapítottunk itt, Budapest szívében egy egyetemet, felújítottuk Közép-Európa egyik legszebb klasszicista épületét, felhúztunk egy kollégiumot, és megújítottuk az Orczy-parkot, egy hektárral növeltük a zöldfelület nagyságát, és olyan sportlétesítményeket helyeztünk el benne, uszodát, lovardát, futópályát, amelyek nemcsak a hallgatók, hanem az itt élők igényeit is szolgálják.

Tisztelt Hölgyeim és Uraim!

Február végén adtuk át a Nemzeti Lovardát, korábban megújult a Zeneakadémia, az Erkel Színház, a Várkert Bazár, javában zajlik az Opera és a vár felújítása, valamint a Liget-beruházás is. Mások mondják helyettünk, de nekünk is érdemes meghallani: Budapest ma Közép-Európa leggyorsabban fejlődő és legizgalmasabb városa. Jó látni, hogy az elmúlt években ez az épület azzal, hogy falai közé költözött a Nemzeti Közszolgálati Egyetem, nemcsak a régi fényét nyerte vissza, de a régi küldetését is. Őrzi hőseink emlékét, akik tudásukkal, bátorságukkal és elkötelezettségükkel tiszteletet és megbecsülést szereztek Magyarországnak. Ez az egyetem évről évre magyarok újabb nemzedékeit állítja a haza szolgálatába. Ahogy üzente régen, úgy üzeni ma is: vagyunk, akik voltunk, és leszünk, akik vagyunk. Ahogy üzente régen, úgy üzeni ma is, hogy akár az egész világ is összedőlhet, de a haza szolgálatának erkölcsi parancsa a Ludovikán és a ludovikások szívében állandó marad. A Ludovika mindig arra nevelte hallgatóit, hogy tartsák meg Magyarországot független, szabad és magyar országnak. Ezért dolgoztak érte, akik létrehozták, és ezért harcoltak ellene azok, akik 1919-ben megostromolták, majd a II. világháború után megszüntették. És ezért döntöttünk mi is úgy, hogy épületének és környezetének helyreállításával, felújításával, a Nemzeti Közszolgálati Egyetem ideköltöztetésével újjáélesztjük ezt a régi szellemiséget.

Tisztelt Hölgyeim és Uraim!

Nekünk, magyaroknak egyetlen hazánk van, nincs másik. Hosszan tudjuk sorolni, hogy hányan és hányféle módon akarták elvenni tőlünk, és azt is tudjuk: ma sem rövidebb a hasonszőrűek sora. Megtanultuk, hogy elég csak egyszer rosszul dönteni. Elég egyetlen rossz lépés, és nincs megállás a lejtőn. Elég egyszer rossz irányba fordulni, és már nincs is a kezünkben a sorsunk.

Tisztelt Hölgyeim és Uraim!

A Ludovikán ma is követelmény a kertelés nélküli, egyenes beszéd, és a dolgokon nincs is mit szépíteni. A helyzet úgy áll, hogy ma ismét el akarják venni tőlünk a hazánkat. Azt akarják, hogy adjuk át másoknak, és legyünk mi is bevándorlóország. Hat éve, amikor a Nemzeti Közszolgálati Egyetemet alapítottuk, még békeidőkre készültünk. Olyan erős állam építésébe kezdtünk, amely képes egységesen és gyorsan cselekedni, és hogy ez mennyire jó gondolat volt, azt igazolják az elmúlt évek történései. De ez eddig csak a terheléses teszt ideje volt, a neheze még ezután következik. Amit eddig átéltünk, az még csak előhulláma volt annak az áradatnak, amely felénk közeledik. Sok millióan, tízmilliónyian készülnek útra a Közel-Keletről, Afrikából, és mindannyian Európa felé veszik az irányt. Itt is szeretném világossá tenni, hogy a bevándorlástól való fenyegetettségben és a jelenlegi zavaros európai viszonyok közepette is a kormány mindennél fontosabb kérdésnek tartja a magyarok biztonságát. Ahol nincs biztonság ott nincsenek beruházások, nincsenek megújuló városrészek, nincsenek új munkahelyek, nincs növekedés, nincs közigazgatási életpálya, és nincsenek értékálló jövedelmek és nyugdíjak sem. Szeretném úgy, olyan érthetően és hangosan kimondani, hogy minden budapesti meghallja: Magyarországon a migráció első helyen Budapestet és a budapestieket fenyegeti. Emlékezzünk, mi történt három évvel ezelőtt a Keleti pályaudvaron és a II. János Pál pápa téren. Nem engedhetjük, hogy ez megismétlődjön. A helyzet úgy áll, hogy a déli határon épített kerítés elsősorban Budapestet védi. Közép-Európa városaiban ma nincsenek bevándorlónegyedek. Elég egy rossz döntés, egy elhibázott választás, és Budapestre nem fogunk ráismerni. Nem kell nekünk elmondani, sokan megtették már helyettünk, idézem őket: „Ilyen nincs sehol a világon. Lenyűgözött a látvány, és hogy itt, Budapesten ilyen biztonságban élhetnek a magyarok.”

Tisztelt Hölgyeim és Uraim!

Budapest ma a világ egyik legbiztonságosabb városa. Jó itt élni, jó itt gyermeket nevelni, jó biztonságban tudni a családjainkat. A bevándorlóországok városaiban ez már nem így van. Április 8-án a budapestiek erről fognak dönteni. Aki az ellenzék jelöltjeit választja, az a bevándorlóország mindennapjai felé vezető ösvényt választja, aki a mi jelöltjeinket választja, az a biztonságra voksol. Mi meg fogjuk őrizni Budapestet szép, izgalmas és biztonságos városnak. Ahhoz viszont, hogy megvédjük Magyarországot és az elmúlt évek közösen elért eredményeit, ütőképes hadseregre, ütőképes határvédelemre, erős rendőrségre és jól működő közigazgatásra van szükségünk. Erre ma a Nemzeti Közszolgálati Egyetem a garancia. A kormány ezt a munkát úgy tudja segíteni, hogy minden föltételt biztosít ahhoz, hogy a legkorszerűbb, legjobb, a haza védelmére és szolgálatára nevelő képzés legyen itt, az egyetemen. Olyan, XXI. századi közszolgálati egyetemet építettünk a jövő magyar rendőrtisztjeinek, katonáinak és a jövő közigazgatási szakembereinek, amely a világ bármely pontján megállná a helyét.

Tisztelt Hölgyeim és Uraim!

Nem szeretnék kertelni, a most vasárnapi választások a Nemzeti Közszolgálati Egyetem jövőjére is hatással lesznek. Ennek az intézménynek, az itt tanuló hallgatóknak olyan értékek jelentik az erkölcsi vezérfonalat, amelyekre ellenfeleink mindig is megvetéssel tekintettek, és ma is megvetéssel tekintenek. Haza, szolgálat, kötelesség, becsület, rend. Ezért van az, hogy a kerítés két ellentétes oldalán állunk: mi megtartani, ők pedig ledönteni akarják. Ezért az április 8-ai választás, tisztelt Hallgatók, Oktatók, Hölgyeim és Uraim, igazi tétje a magyar jövő. Ellenfeleinknek nem érdeke, hogy Magyarországon erős és jól működő kormányzat működjön. Gyenge államot, gyenge kormányzatot akarnak, amely végrehajtja az ideküldött utasításokat. Nekünk viszont Magyarország az első. Mi akarjuk írni a saját jövőnket, mégpedig magyarul. És ennek a magyar jövőnek Önök, tisztelt Hallgatók, fontos tartópillérei és támfalai.

Tisztelt Hölgyeim és Uraim! Tisztelt Rektor Úr!

Végezetül szeretném megköszönni mindenkinek a munkáját, aki részt vett a Ludovika Campus felújításában. Köszönöm Józsefváros polgárainak a rengeteg türelmet, amellyel elviselték a munkálatokat. A Nemzeti Közszolgálati Egyetem hallgatóinak azt kívánom, hogy legyenek büszkék, hogy egy ilyen nagy múltú helyen tanulhatnak, legyenek hűségesek szellemiségéhez, és tartsanak ki mindvégig a haza szolgálatában!

Köszönöm megtisztelő figyelmüket!

Jó reggelt kívánok!

Valóban. Nagypénteken beszélgetünk, és ez az emlékezetünkbe vagy a gondolkodásunkba hozza azokat az írásokat és megállapításokat, amiket az utóbbi egy-két évtizedben gondolkodók tettek Európáról. A kereszténységet hagyományosan hitbéli kérdésnek szokták értelmezni, és kétségkívül sokunk számára az is. De most már annak is van egy nagy irodalma, amely arról szól, hogy ez a keresztény hit végül is egy kultúrát hozott létre. Létrehozta azt a kultúrát is, amely lehetővé teszi, hogy a hitbéli kérdéseket is vitatni lehet. Ez egy európai, ha úgy tetszik, keresztény találmány, ilyen máshol a világban nem nagyon ismert. A muszlim világban például különösképpen nem. Ezért szokták azt mondani, hogy Európában mindenki keresztény, függetlenül attól, hogy a Jóistenhez hogyan talál, vagy nem talál utat. Kulturális alkotás a kereszténység és a világ, amiben élünk, valójában a kereszténység tanításainak átvételére, megállapításaira, életelveire épül, férfi-nő egyenjogúság. Tiszteljük a szüleinket, felelősséget érzünk a gyerekeinkért, a saját, jelenbeli életünket nem egyedülállónak tekintjük, hanem úgy, mint ami folytat valamit, és amit majd tovább kell adni. Tehát a közösségi életünket a múltban élt európaiak, keresztények, a ma élők és a jövendőben megszületők szövetségének fogjuk fel. Ebből különböző életfilozófiák, erős életfilozófiai tételek fakadnak. Anélkül, hogy ezt végiggondolnánk, ez vesz bennünket körül a maga természetességével, tehát a keresztény Európa kulturális értelemben olyasmi, mint a levegő, amiből élünk, természetes módon vesz bennünket körül, ezt nevezzük otthonosságnak. Ezért érezzük magunkat otthon a keresztény Európában és a keresztény Magyarországon is, még egyszer mondom: hitbéli meggyőződésre való tekintet nélkül. Ezért van az, hogy a keresztény Európa kérdése politikai kérdéssé vált; nem a hittételekről folyik a vita, hanem arról, hogy az otthonos, általunk ismert, általunk szeretett életmódot, életelveket, életfelfogást meg tudjuk-e őrizni, vagy azt külső hatásra meg fogják változtatni. Így visz el bennünket a keresztény Európa gondolata mindig újra és újra a bevándorló Európa problémájához és a migráció kérdéséhez.

Ennél erősebbet is szoktam mondani. Azt gondolom, hogy Nyugat-Európában a fiatalok egy olyan életre kell, hogy felkészüljenek, amelynek során még látni fogják, amikor elveszítik a keresztény Európát, amikor látni fogják, hogy a saját világukban ők kisebbségbe fognak kerülni. Én nem mondom, hogy ez egyszerre következik be mindenhol, azonos ütemben, de azt állítom, hogy lépésről lépésre, kerületről kerületre, városról városra elveszítik a keresztény többséget Európában. Ez a veszély mindenkinek ott lebeg a feje felett. A kérdés, hogy milyen választ adnak erre a veszélyre a különböző európai népek. Ugye a technológia, az utazás, a migrációs nyomás, az a gondolat, hogy mindenki keressen egy jobb helyet a saját élete számára, mint ahol megszületett, és ahol felnőtt, ezek ma a világban szabadon terjedő gondolatok, és ez sok millió, tízmillió embert is sarkall arra, hogy elinduljon a saját hazájából, és olyan helyre menjen, amitől és ahol jobb életet remél, mint amit otthon úgy gondolja, hogy magának teremteni képes. Van ország, amelyik erre elfogadóan, úgymond nyitott társadalom formájában határvédelem nélkül reagál, és vannak társadalmak, vannak nemzetek, közösségek, a közép-európaiak többségen, benne mi, magyarok is, akik meg akarjuk védeni a saját mostani életünket. Szívesen segítünk bajbajutottaknak, oda hajlandóak vagyunk segélyt és segítséget vinni, de nem akarjuk tönkretenni az életünket, nem akarjuk a bajt idehozni.

Nagyon nehéz.

Először beszéljünk arról, hogy miért nehéz meggyőzni itt bárkit. Két oka van ennek. Először is a modern európai politikában a legtöbb vezető a jelen időben él, ha pedig a jövőről gondolkodik, akkor az egy-két év, hiszen választások ciklusában, négyéves ciklusában szokás gondolkodni, és ezért azok a folyamatok, amelyek hosszabbak, mint négy év, mindig hátrább kerülnek a döntések megfontolásakor. Márpedig amiről én beszélek, az nem négy év alatt következik be, hanem sokszor négy év alatt, de folyamatosan történik, és kell egy pillanat, amikor megvetjük a lábunkat, és azt mondjuk, hogy ezeket a folyamatokat meg fogjuk állítani. Most ez a megszállás nem jelenik meg napi kihívásként és azonnali teendőként a legtöbb brüsszeli döntéshozó számára. Ez a probléma első része. A második része ennek a gondolatnak az, hogy különböző világban élnek, mint az átlagos emberek. Tehát egy brüsszeli vezető általában védett ember, a legmagasabb vezetők, de a többiek is, akik lejjebb vannak, azoknak is azért a brüsszeli bürokrácia próbál biztonságos életet teremteni. Általában jó helyeken laknak, védhető, kertvárosi lakásokban laknak, védett kerületekben laknak. Az ő életük minősége a migrációval és a bevándorlással látványosan és közvetlenül nem változik meg, nem utaznak metrón, nem azokban a városrészekben laknak, ahová betelepítik a migránsokat. Az ő környékükön nincsenek no-go zónák, az ő feleségeiket, gyerekeiket valószínűleg nem fenyegeti olyan mértékű veszély, mint az átlagos életet élő nyugat-európai polgárok családjait. Tehát a vezetők Nyugat-Európában egy más világban élnek, mint ahol a migráció és a bevándorlás problémái jelentkeznek. Ez a másik ok, amiért nem érzik ezt olyan kihívásnak, mint talán mi. Miért érzik a közép-európaiak meg a magyarok? Ez egy érdekes kérdés. Nézze, nálunk a politika nem karrierpálya, persze élni is kell valamiből, állás is ez, munkaidő is van, szóval hasonlít ahhoz, amit állásnak neveznek a hétköznapi magyar nyelvben, de ennek a munkának az a különlegessége, hogy a hosszú távú jövőért felelősséget vállaló döntéseket kell hozni, és ez egy hagyomány Közép-Európában. És ez elválasztja a nyugat-európaiaktól a közép-európaiakat. Mi történelemben gondolkodunk, hiszen oly sokszor történt már, hogy elfoglalták az országunkat, feldaraboltak bennünket, élt itt 150 évig egy másik kultúra velünk együtt, és arról keserű emlékeink vannak. Tehát a magyar és a közép-európai nép általában képes történetekben, történeti aspektusban, történeti összefüggésekben gondolkodni, és a saját létezésének, saját cselekedeteinek a következményeit hosszú távra is mérlegeli. Ez egy sajátos közép-európai politikai kultúra, amelyik különbözik egyébként a nálunk szerencsésebb, a II. világháború után ötven-hatvan éven keresztül jólétet építő nyugat-európaiak gondolkodásától.

Hogyha nem lett volna az a roham, amikor ránk rúgták az ajtót, és elfoglalták Magyarországot, és törvényen kívül helyezték magukat, és százezrével átmasíroztak Magyarországon, akkor az én dolgom is nehezebb lenne. Volt. Mindezt láttuk. Ez nem volt olyan régen, ez 2015-ben volt. Mindenki emlékszik a Keleti pályaudvar képeire, vagy hogy Röszkénél megtámadták a határőreinket. Tehát azért a magyaroknak van a közelmúltból személyes tapasztalata arról, hogy hogyan ért bennünket ez a váratlan támadás, és azt is látják, hogy a mostani kormány velem az élen hogyan védekezett elszántan ezzel szemben, hogyan állítottuk fel a kerítést, ami állni is fog, amíg mi vagyunk kormányon, hogyan védtük meg a határt, amit meg is fogunk védeni, amíg mi vagyunk kormányon. Tehát azért ezt tapasztalták. Másfelől valóban érdekes dolog, hogy olyan országokban, ahol jelenleg nincsenek migránsok, erőteljesebben védekező és migránst távol tartani akaró politikai hangulat van, mint azokban az országokban, ahol már bent vannak a bevándorlók. Erre egy nagyon egyszerű választ tudunk adni, hiszen ez egy természetes jelenség. Ahol már bent vannak, ott az a kérdés, hogy hogyan éljenek velük együtt. Ahol még nincsenek bent, mint nálunk, ott az a kérdés, hogy akarunk-e velük egyáltalán együtt élni vagy sem. Az utóbbi sokkal erősebb érzelmeket, sokkal erősebb gondolatokat, sokkal erősebb elszántságot vált ki az emberekből, mert itt még úgy érzik, hogy meg tudjuk védeni azt a Magyarországot, azt az Európát, azt az otthonos világot, ami eddig volt, és amiben eddig éltünk.

A mostani választási kampánynak egy hosszú távon is nagyon értékes hozadéka van. Az Önök nyelvén, ebben a kommunikációs nyelvezetben, amiben Önök értelmezik a világot, ugye, ezt Soros-leaksként jelölik meg. Egymás után láttak napvilágot olyan hitelt érdemlő információk és hangfelvételek, amelyeken maguk a Soros-hadsereg tisztjei beszélnek. Tehát olyan emberek, akik a Soros György nevével leírható nemzetközi hálózathoz fontos beosztásban csatlakoznak, és lényeges munkát végeznek, és ők maguk elmondták, hogy mit csinálnak. Tehát ha valaki eddig nem akart hinni nekem, vagy nem akart hinni összeesküvés-elméletekben, nem akart hinni politikusoknak, az most a saját fülével hallhatja, saját szemével láthatja, hogy mi is történik. Nem bonyolult a mechanizmus. A mechanizmus úgy néz ki, hogy először Soros György pénzéből finanszírozott aktivistákat szerveznek be, utána ezeket az aktivistákat úgynevezett NGO-kba, civil szervezetekbe tömörítik, utána ezek a szervezetek hivatalosan is fellépnek olyan célokért és témákért, amik Soros György birodalmának eszmerendszeréhez tartoznak. Ebből most a legfontosabb a bevándorlás kérdése, hogyan tegyük bevándorlókontinenssé Európát. Ezt persze humanitárius megközelítésben adják elő, de a lényege az, hogy meg kell szüntetni az eddig nemzetekre és keresztény életelvekre épülő Európát úgy, hogy kicserélik az európai élet szereplőit, vagy legalábbis mellénk hoznak még sok tízmillió embert, és ezzel megváltoztatják az emberi alapját az európai kultúrának. De vannak más témák is, ezek nem kerültek elő a kampányban, de a drogliberalizáció mindig szerepel, a hagyományos családmodellek mellett új családi modellek népszerűsítése szintén szerepel, minden, amit nyitott társadalomnak szoktunk nevezni, az a követeléshalmaz megjelenik a most nyilvánosságra került információkban. Utána, ha létrejöttek ezek az NGO-k, ezek megtámadják azokat a kormányokat, amelyek bevándorlásellenesek, védik a hagyományos családot, amelyek nem akarják nyitottá tenni, hanem inkább meg akarják védeni a saját világukat. Ezeket a támadásokat megindítják. Népmozgalmakat, érzelmeket gerjesztenek ezekkel a politikai erőkkel és kormányokkal szemben. Beépülnek Brüsszelbe, mert az európai politikát ma már nemcsak a tagállamok fővárosaiban, hanem Brüsszelben is csinálják. Onnan nyomást gyakorolnak aztán a kiszemelt országokra, ez esetben Magyarországra is, majd a választások befolyásolásával el akarják érni, hogy bevándorláspárti és Soros-párti képviselők kerüljenek a parlamentbe, ilyen kormány jöjjön létre, aztán beépülnek ezekbe a kormányokba. Hallhattuk ezeken a hangfelvételeken, hogy hogyan történik. Elfoglalnak ott fontos pozíciókat, és szépen, lépésről lépésre átalakítják ezeket az országokat, a végén persze az egész ország vagy az érintett országok működésének üzleti haszna mind Soros Györgyékhez kerül, mert végső soron azért egy pénzügyi spekuláns világáról beszélünk.

Vagy Magyarországot.

Azt tudjuk, hogy itt körülbelül az ő elmondásuk szerint, tehát a Soros-zsoldoshadsereg tisztjeinek elmondása szerint körülbelül kétezer ember dolgozik Magyarországon, fizetett ember azért, hogy a mostani választási kampány során meg tudják buktatni a kormányt, és egy új, bevándorláspárti, Soros György által is elfogadható kormányt hozzanak létre. Nekünk erről elég sok tudásunk van. Ugye, Magyarország mégiscsak egy szervezett állam, amelynek van önvédelmi reflexe és képessége, vagy legalábbis én fontosnak tartottam mindig, hogy legyen. Ezért mi rendelkezünk információkkal, jelentésekkel, elemzésekkel. Mi pontosan is tudjuk, névre szólóan is tudjuk, hogy nagyjából kicsodák, hogyan és miképpen dolgoznak Magyarország bevándorlóországgá alakítása érdekében. Ezért is alkottuk meg és terjesztettük a parlament elé a „Stop Soros” törvényjavaslat-csomagot, amely nemzetbiztonsági kérdésnek minősíti a bevándorlást, és állami engedélyhez köti az ezen a területen tevékenykedő szervezetek működését. Próbálunk védekezni a Soros-féle támadások ellen.

A konkrétumok a következők. Júniusban szeretnének a brüsszeli bürokraták egy végső döntést kicsikarni a tagállamok miniszterelnökeiből, hogy milyen legyen az új bevándorlási rendszer Európában. Erre nézvést tervezetek készültek el. A mostani munkáját a miniszterelnököknek, ugye, 28-an vagyunk, a bolgár miniszterelnök koordinálja, ő hangolja össze. Ő elkészítette az első tervezeteit, ezeket mi ismerjük, ezekre mi reagáltunk, ezek elhibázott tervezetek, az irányuk is rossz, nemcsak részletkérdéseiben rossz ez a javaslat, hanem az iránya is rossz, mert alapvetően az Európába behozott vagy beengedett bevándorlók szétosztására helyezi a hangsúlyt. Szerintünk azonban a bevándorlási szabályozásoknak a legfontosabb kérdése a határvédelem, hogy hogyan ne engedjük be őket, hogyan védjük meg a határainkat. Ez volna a legfontosabb kérdés. Adtam is be a magyar kormány nevében módosító indítványokat, szövegszerű – ahogyan itt, a magyar parlamentben szokás – módosító indítványokat, hogy hogyan kell átalakítani ezt a javaslatot. Eddig ezt még nem támogatták. Mindenesetre a bolgár miniszterelnök júniusban elő fogja terjeszteni a saját javaslatát a miniszterelnökök csúcstalálkozóján, és ott erről vita, majd döntés lesz. Ebben szétosztási számok és kvóták szerepelnek, ebben a most ismert tervezetben. Én annyit kértem a munkatársaimtól, hogy számolják ki, hogyha elfogadtuk volna már ezt a javaslatot, akkor abból mi következne holnap reggel Magyarországra. Ebből több mint tízezer bevándorló azonnali befogadása következne Magyarország számára, a későbbiekben még több, a családegyesítésről még nem beszéltünk, az még ezután jön. És miután ez a törvényjavaslat rendelkezik arról is, hogy hogyan kell gondoskodni a bevándorlókról, itt kilencmillió forint koponyánkénti pénzösszeget is biztosítani kellene, hiszen ha beengedted őket, el is kell őket tartanod. Ezek mind megjelennek ebben a javaslatban, ezért tudok én egy tervezetből levezetett konkrét számokról és következményekről beszélni. De én nem arra készülök, hogy ezt végrehajtsuk, erre a Sorosék készülnek. Én arra készülök, hogy júniusban ezt megakadályozzuk. Vagy egy jó javaslatot fogadjunk el, amit előterjesztettünk, vagy mindenképpen akadályozzuk meg, hogy ez a javaslat kötelező erejű legyen Magyarországra nézve. Ezért kell majd júniusban a brüsszeli európai csúcson olyan miniszterelnöknek képviselni Magyarországot, aki meg tudja védeni ettől a tervezettől a hazánkat.

Beszéljünk először a témákról! Tehát ez egy érdekes választási hadjárat, amiben vagyunk. Én szeretem a választási kampányokat. Dacára annak, hogy ilyenkor letépik az ember fülét meg a húst a csontjairól. Tehát nem mondanám egy kényelmes időszaknak, de mégis megvan azért ennek a szépsége, hiszen azért dolgozunk mindannyian – még ha ez a szépség nem is minden nap kell fel a Nappal együtt –, hogy legyen egy közös döntésünk április 8-án, ami kijelöli, hogy hogyan, miképpen fogunk élni, és milyen irányban haladjon, fejlődjön Magyarország. Azért ennek megvan a szépsége minden undokság mellett, amit az embernek el kell viselnie. A témák ezért fontosak, érdekes hadjárat ez. Mi az ország sorsa szempontjából a legfontosabb kérdésről beszélünk, a jövő legfontosabb kérdéséről. Ez pedig a bevándorlás. Hiába fejlődik az ország, hozunk létre elfogadható nyugdíjrendszert, a fiataloknak otthonteremtési támogatást, családtámogatási rendszert meg teljes foglalkoztatást adó gazdaságot, meg emeljük a minimálbért, és ezen keresztül nőnek a bérek. Tehát ez a sok dolog, ami történik, amit egyébként nem is vitat senki, mi hiába csináljuk, hogyha egyszer csak egy olyan külső hatás ér bennünket, ezt nevezem én bevándorlásnak, ami ennek a hasznait hirtelen felemészti, és a pénz, amiért megdolgoztunk, az erőforrások, amikért megdolgoztunk, nem a magyar emberekhez, nem a magyar önkormányzatokhoz és városokhoz, a magyar családokhoz kerül, hanem egész egyszerűen elmegy a bevándorlókhoz, hiszen őket kell befogadnunk és fenntartunk. Én ezt szeretném mindenképpen megakadályozni, erről beszélünk. Az ellenzéki pártok kampányában ennek se híre, se hamva, tehát szerintem a jövő legfontosabb kérdéséről ők nem is beszélnek. Az is igaz, hogy általában nemzetközi cenzúra alatt állnak. Tehát azért ma egy olyan világban élünk, amikor nem könnyű erről a kérdésről beszélni, mert még az internetet is cenzúrázzák. Tehát a terrorcselekmények és a bevándorlás közötti összefüggésről, a közbiztonság romlása és a bevándorlás közötti összefüggésről, a nőkkel szembeni erőszak és a bevándorlás összefüggéséről Nyugat-Európában alig lehet beszélni. Egy olyan nyelvet használnak, ami mind homályban hagyja, hogy kik is igazából az elkövetők, hogyan jutottak oda, ahol vannak, és általában megakadályozza, hogy az erről szóló információk eljussanak az emberekhez. Ehhez kapcsolódik a magyar ellenzék; ő része annak a cenzúrának, ami ma egész Európában a bevándorlás kérdésével kapcsolatban fennáll. De dönteni nem ők fognak. Nem is én fogok dönteni, bár nekem is van két szavazatom, amit le fogok adni majd április 8-án, mert dönteni a magyar emberek fognak. Én csak azt tudom mondani, arra tudom kérni a magyarokat, hogy ne csak a jelenre, a jövőre is gondoljanak. Gondolják át, hogy nemcsak egyszerűen egy kormányt és egy parlamentet fognak választani, hanem jövőt is választ magának Magyarország. Van két szavazatunk, két jövő lehetősége előtt állunk most. Vagy nemzeti kormányunk lesz, és marad Magyarország magyar ország, és harcolni fog egy európai Európáért, vagy az történik, hogy lesz egy internacionalista kormány, amelyet alapvetően Soros György állít majd fel, és akkor Magyarország bevándorlóországgá válik. Szerintem ez a két lehetőség van előttünk. Én mind a két voksomat egyértelműen a nemzeti politika mellett fogom leadni, és arra kérem a magyarokat, hogy ne csak egy, hanem mind a két szavazatukat adják le a nemzeti erőkre.

Nézze, ugye, az a helyzet, hogy attól, hogy választási hadjárat és kampány van Magyarországon, az élet még nem áll meg. Például szokatlanul hideg volt a tél egy időszaka, és valamilyen módon a kormánynak válaszolnia kell erre. Mert szép dolog, hogy a jövő érdekében választási csatát vívunk, de a mával is foglalkozni kell, ezt hívják kormányzásnak. Ezért is kezdeményeztem a kormány egyik ülésén, hogy legyen téli rezsicsökkentés. Ugye, mi a rezsicsökkentés kormánya vagyunk, minden korábbi kormány csak emelte az árakat, a megélhetéshez szükséges szolgáltatások árait: áram, víz, gáz. Mi vagyunk az első kormány, amely azzal foglalkozott, hogy a multik profitját csökkenti próbálta, őt csökkentette is, és így a magyarok számára pénzt takarított meg. Én fontosnak éreztem, hogy most is legyen egy világos döntése a magyar kormánynak arról, hogy a rezsicsökkentést folytatjuk, és a téli rezsicsökkentés ennek a megnyilvánulása. Na, most vannak egyszerű esetek, mert ott, ahol gázzal fűtenek, ott ezt a tizenkétezer forintot jóvá tudjuk írni. Ott, ahol távfűtés van, megállapodtunk a szolgáltatókkal, ez is lehetséges. Vannak azonban esetek, különösen bizonyos társasházak – Nagykanizsán jártam, ahol ezzel a problémával szembesülnöm kellett –, ahol csak egy fogyasztóként vannak lekönyvelve a háztartások, de ugyanakkor sok ember kapja arról az egyetlen szolgáltatási forrásból a gázt. Nekik nem jut a rendelet alapján kiutalt pénzből annyi, mint amennyi járna, nem jut tizenkétezer forint. Most azt tudjuk tenni, arra kértem az önkormányzati vezetőket, hogy ezeket az egyedi eseteket írják össze, és a kormány egyedi döntésekkel el fogja juttatni ezekhez a családokhoz is az őket megillető téli rezsicsökkentést. És van még egy másik probléma. Ezek a falusi emberek, ahol nincsen gáz. Magyarországon azért nem sok ilyen van, összesen háromszáz olyan településünk van, ahol a gáz egyáltalán nem létezik szolgáltatásként, ott másképpen oldják meg az életüket az emberek. Na, most ezekre a településekre külön el fogjuk juttatni háztartásonként a téli rezsicsökkentés tizenkétezer forintját.

Örülök, hogy itt lehettem.

Ha nem egy ünnepi pillanatban lennénk, akkor azt mondanám, hogy ez jól néz ki, a betyárját!

Tisztelt Igazgató Asszony! Tisztelt Elnök Úr! Tisztelt Hölgyeim és Uraim!

Régi parlamenti bonmot használok: mielőtt sort kerítenék a beszédemre, szeretnék mondani valamit. Meghallgattam Kovács F. László elnök urat, és a tisztelet szavain túl hallva a cég történetét és a számokat, az jutott eszembe – egy fiatalabb ember is mondhat ilyet egy idősebbnek is talán, igyekszem ezt udvariasan tenni –, hogy a tehetség számít. Sőt, az számít igazán. Gratulálok, Elnök úr! A második dolog, ami eszembe jutott, pedig az, hogy mindig is így képzeltem el Magyarország jövőjét, hogy ilyen üzemekből és gyárakból áll majd: magyarok tervezték, magyarok építették, magyarok működtetik, magyarok dolgoznak benne, és egy magyar család tulajdonában van. Ebből kéne nekünk még néhány ezer.

Tisztelt Hölgyeim és Uraim!

A harmadik dolog, amit itt meg kell említenem válaszképpen az elnök úr szavaira, aki szóba hozta mint a fejlődést elindító pénzügyi lehetőséget a Magyar Nemzeti Banknak a hitelprogramját. A Magyar Nemzeti Bank egy lélektelen intézmény, ha így mondjuk, de ott agyak állítják elő a gondolatokat meg az ötleteket, amikből aztán gazdasági valóság válhat, ezért fontos megemlítenünk, hogy Matolcsy György nélkül nem lett volna itt semmifajta hitelprogramja a nemzeti banknak. Fontos dolog, hogy nemcsak a gyáraink élén, hanem pénzintézményeink, köztünk a nemzeti bank élén is olyan emberek álljanak, akik invenciózusak, akik bátrak, és akik el merik hagyni a járt utat a járatlanért, ha meg vannak győződve arról, hogy ez a sikerhez is elvezethet. Úgyhogy köszönet neki is.

Tisztelt Hölgyeim és Uraim! Mélyen tisztelt Elnök úr és Igazgató asszony!

Ha jól számoltam, akkor 2017 eleje óta ez a negyvenedik beruházás, amit átadunk. Ez azt jelenti, hogy Magyarország újraiparosítása jó ütemben halad. Olyan tempóban, amit kevesen hittek volna, mondjuk, nyolc évvel ezelőtt. Van viszont még egy dolog, ami még az iparosodás üteménél is fontosabb; ez pedig az, hogy ma már nemcsak a külföldi multinacionális cégek beruházásairól szólnak hírek, nem az Önök gyára az egyetlen. Az elmúlt években sikerült elérnünk, hogy a magyar gazdaság szerkezetét nézve is egészségesebbé és kiegyensúlyozottabbá váljon, vagyis Önök mellett más jelentős magyar cégek is beruházzanak és fejlesszenek. És azt látom, hogy ma már egyre több olyan magyar vállalat van, amely elég erős ahhoz, hogy több milliárdos beruházást valósítson meg, és utána helytálljon a versenyben. Természetesen mi minden cégre büszkék vagyunk, amelyik Magyarországon új üzemet épít, vagy régit vesz át és működtet, ezzel munkahelyeket teremt, hozzájárul a magyar gazdaság teljesítményéhez, de talán ők is megértik, hogy a mi szívünkhöz azok a beruházások állnak a legközelebb, amelyeket magyar emberek valósítanak meg. Nem hiszem, hogy ez másképp lenne Kínában, Japánban vagy Németországban, hiszen ők is a saját cégeik sikereiből merítik az önbecsülésüket. Ugyanígy nekünk, magyaroknak is csak a magyar vállalatok eredményeiből lehet igazán megerősítenünk az önbizalmunkat. Ezért is fogadtam el nagy örömmel az Önök meghívását, hiszen ma itt, Szirmabesenyőn egy olyan sikert ünneplünk, amely tovább növeli Magyarországnak nemcsak a GDP-jét, a nemzeti össztermékét, hanem a magyar emberek és a magyar vállalkozások önbecsülését is.

Miről ismerhető fel egy olyan sikeres magyar cég, mint az Ongropack? Számba vettem, hogy honnan ismerhetünk fel egy ilyen céget. Az első ismérve a sikernek, ahogy az Önök cégének esetében is látható, hogy több lábon áll. Hiszen Önök a gyógyszer-, az élelmiszer- és az építőiparnak is gyártanak PVC termékeket, vagyis három olyan iparágnak, amely Magyarországon kiemelkedően teljesít. A második ismérve a sikernek, hogy Önök olyan minőségű terméket tudnak előállítani, amellyel a külföldi piacra is be lehet törni. Én is fölfigyeltem rá, nekem is szemet szúr az, amit az ügyvezető igazgató úr szavaiból hallhattunk. 2016-ban a cég árbevételének 92 százaléka származott exportértékesítésből. Ez nagyszerű dolog, gratulálok hozzá! A harmadik ismérve az Önök sikerének, hogy nem ijedtek meg a saját árnyékuktól. Én kevésbé vagyok költői, mint az előttem szólók a csillagokat illetően, inkább csak annyit mondanék, hogy jól látom, hogy miután kinőtték a bérelt üzemüket, mertek egy nagyot lépni, és 9,1 milliárd forintból ideépítettek egy saját, modern gyárat. Büszke vagyok arra, hogy a magyar kormány is hozzá tudott ehhez járulni egymilliárd forinttal, és szeretném is jelezni a cégnek, az itt dolgozóknak, a tulajdonosnak, a vezetőknek, hogy a következő időszak fejlesztéseiben is örömmel állunk a rendelkezésükre. Végül az Önök sikerének van egy negyedik ismérve is, ez pedig az, hogy bíznak a helyiekben. Bíznak Észak-Borsodban, bíznak az itt élő, itt dolgozó emberek munkájában és szakértelmében. Jól teszik, ha így gondolják, mert Észak-Borsod az ország leggyorsabban felzárkózó térsége. Hála az itt dolgozó embereknek, képviselő asszonynak, városvezetőknek és az Önökhöz hasonló vállalkozásoknak. Ha jól tájékoztattak, akkor ez a beruházás újabb 115 család megélhetését biztosítja majd a jövőben. Köszönetet szeretnék mondani azért is, mert Önök rendszeresen támogatják a környékbeli alapítványokat, segítve őket abban, hogy megőrizzék ezt a vidéket és az itt élő magyar emberek otthonának biztonságát is. Tudom, hogy Önök sportmecénások is, a látvány-csapatsportokat eddig 293 millió forinttal támogatták, ami egy derék dolog. Isten tartsa meg Önöket a jó szokásukban, gratulálok ehhez, és köszönjük!

Tisztelt Hölgyeim és Uraim!

A magyar vállalkozások soha nem voltak olyan erősek, mint most. A legnagyobb adófizetők és a jelentősebb beruházások között is egyre nagyobb számban találjuk őket. Ha jövőről gondolkodunk, akkor a következő cél az, hogy a magyar vállalkozások most, hogy már megvetették a lábukat, és meg is tudnak azon állni, minél gyorsabban súlycsoportot váltsanak. Akik eddig pehelysúlyúak voltak, azok lépjenek fel a középsúlyba, akik pedig középsúlyúak voltak, jussanak fel a nehézsúlyúak közé; ez a következő néhány év iparfejlesztési programja.

Tisztelt Hölgyeim és Uraim!

Erre most minden esély meg is van. A rendszerváltás utáni időszak legjelentősebb gazdaságfejlesztési programját indítottuk el. Talán vannak, akik még emlékeznek itt közülünk arra, hogy 2010-ben a tömeges munkanélküliségtől szenvedett Magyarország. Akkor hirdettük meg a gazdaságfejlesztési programunkat mondván, hogyha munka van, minden van. Ma arról tudok Önöknek beszámolni, hogy 1990 óta nem látott alacsony szinten van a munkanélküliség. Több mint 4,5 millió magyar embernek van már munkája. A tendencia pedig biztató. Közel vagyunk ahhoz, hogy Magyarországon megteremtsük a teljes foglalkoztatottságot. A növekedés is figyelemre méltó. Uniós összehasonlításban a tavalyi év negyedik negyedévében a magyar gazdaság 4,9 százalékkal, tehát majdnem 5 százalékkal növekedett, és az unió átlagos, 2,6 százalékos növekedését ez jelentős mértékben meghaladta.

Tisztelt Hölgyeim és Uraim!

Szeretném azonban arra is emlékeztetni magunkat, hogy a sikerek mögött nemcsak tulajdonosok és nemcsak gazdaságpolitika áll, hanem minden siker mögött ott vannak a magyar családok, a magyar családok ezrei, sőt milliói, akik tehetséges, szorgalmas és képzett emberek, és akik nyolc év alatt felépítették a ma már biztonságosnak és gyarapodónak mondható Magyarországot.

Tisztelt Hölgyeim és Uraim!

Meggyőződésem, hogy az északkelet-magyarországi térség az egyik leggyorsabban fejlődő térség lesz a következő években. Most talán még túlzásnak tűnik, amit mondok, de ez mindig így szokott kezdődni. Ha így folytatják, akkor pár éven belül olyan iparközpontokkal fognak versenyezni, mint Győr vagy Kecskemét. A kormány ehhez nemcsak az egyes cégeknek, hanem az egész térségnek is, Miskolc városának is minden támogatást megadott eddig és a jövőben is meg fog adni. Egész Magyarországnak az az érdeke, hogy ez a térség az egyik legfontosabb gazdasági központtá erősödjön vissza. Ha egyszer már az ember elért egy magasságot, nem érdemes kisebb célokat kitűzni maga elé. És az országnak ez a térsége igenis volt már az ország egyik legfontosabb gazdasági központja. A térségre vonatkozóan ennek a pozíciónak és tekintélynek a visszanyerését tartom a legfontosabb gazdasági stratégiai célnak.

Tisztelt Hölgyeim és Uraim!

A sikerek mellett sem mehetünk el amellett szó nélkül – különös tekintettel arra, hogy az ország egy fontos döntés előtt áll április 8-án –, hogy ezt a biztonságot, amit Magyarországon elértünk, és azt a gazdasági teljesítményt, fejlődést, amelyet a magyar cégek mutatnak, és amit most ünnepelünk, mindig fenyegetik kihívások és veszélyek is. A magyar gazdaságot is fenyegeti egy veszély, mégpedig az, hogy Magyarország egy bevándorlóországgá alakul. Szeretném világossá tenni, hogyha Magyarország bevándorlóországgá alakul, ha ilyen döntést fognak hozni a magyar emberek, ha azok kerülnek kormányra, akik ezt a programot végre akarják hajtani, akkor az összes gazdasági erőforrás, ami ma rendelkezésre áll, a bevándorlóország fölépítésére fog menni. Akkor nem lesznek milliárdok, sőt százmilliók sem, sőt tízmilliók sem, amit magyar vállalkozások rendelkezésére tudnánk bocsátani, hogy abból magyarok ezreinek és tízezreinek munkahelyeket tudjanak teremteni. Ha az ország elhibázza április 8-án a döntést, és nem tanulunk a nyugat-európai országok hibáiból, és ugyanabba az irányba kanyarodunk a bevándorláspolitikával, abban az esetben a magyar gazdaság fejlődése meg fog állni. Az a teher, ami ezzel együtt jár, ki fogja belőlünk nyomni a szuszt, agyon fog bennünket nyomni, és megfojtja a magyar gazdaságot. Nemcsak a kultúránkról van szó. Persze ez a legfontosabb, gondolom, de a gazdasági lehetőségeinkről és jövőnkről is szó van, amikor nyolcadikán döntést fogunk hozni. Arra kérem Önöket, ezt ne felejtsék el. Bajorország egy nálunk jóval fejlettebb ország még, így szokott ez kezdődni, hogy az ember ilyeneket mond először, de a helyzet úgy fest, hogy még a bajoroknál is a költségvetésben az egészségügyre és a gazdaságfejlesztésre rendelkezésre álló pénzeket meghaladó összeget kell elkölteniük az oda beengedett migránsok és bevándorlók eltartására és beilleszkedésének elősegítésére, ha egyáltalán ez valaha is sikerülni fog. És amit nem engedhetnek meg maguknak a bajorok, azt meggyőződésem szerint nem engedhetjük meg mi, magyarok sem magunknak.

Tisztelt Hölgyeim és Uraim!

Nem szeretném, hogy ha ez a térség és vele együtt egész Magyarország visszacsúszna oda, ahonnan a rendszerváltáskor elindult. Sok sikert és bölcs döntést kívánok Önöknek április 8-ra!

Tisztelt Hölgyeim és Uraim!

Nem maradt végezetül más dolgom, minthogy gratuláljak az Ongropack tulajdonosainak és minden dolgozójának. Fantasztikus eredményeket értek el. Kérem, legyenek erre büszkék, és ne engedjék, hogy az eredményeiket bárki is veszélyeztesse. Védjék meg mindazt, amit eddig elértek. Bölcs döntést, szép üzleti kilátásokat, nagy profitot, újabb beruházási lehetőségeket és borsodi embereknek adott újabb munkahelyek százait kívánom mindannyiuknak!

Isten éltesse Önöket!

Tisztelettel köszöntöm Önöket, jó napot kívánok!

Mindenekelőtt szeretnék köszönetet mondani Vučić elnök úrnak, hogy részem lehetett abban a nagyszerű élményben, és ott lehettem annál a nagyszerű pillanatnál, amikor a szabadkai zsinagógát megnyitottuk, illetve fölavattuk. Köszönöm szépen, hogy meghívott engem ide a köztársasági elnök úr. Mindig is azt gondoltam, hogy a szerb egy nagyvonalú nép. Mi, magyarok is szeretünk így gondolni saját magunkra, és mindig fölemelő pillanat, hogyha önérdek nélkül, csak a szépségért és a jóságért tehetünk valamit. Szerintem ennek a zsinagógának a megmentése, újra megnyitása erre bizonyíték. Mindig is tudhattuk, hogy mind a két népnek nagy szíve van, de valamit ez a mai esemény elárul a kultúrához való viszonyunkról is. Ha megengedik, megidézem ide Churchillnek egy parlamenti beszédjét a II. világháború időszakából, amikor meg akarták vágni a kulturális költségvetést az előterjesztők, és ő azt mondta, hogy: „Na jó, de akkor minek harcolunk?” Ezzel én azt akarom mondani, hogy persze, vannak nehéz idők, meg van válságkezelés, meg fontos dolog, hogy mindenkinek próbálunk munkahelyet adni, de közben nem szabad elfeledkeznünk arról sem, hogy a szerbek is és a magyarok is, mi mindketten kultúrnemzet vagyunk. És a kultúrát, az elődeink által megépített szépségeket, létrehozott értékeket meg kell őriznünk, mert ez a nemzeti önbecsülésünk része, úgyhogy hálás vagyok, tisztelt Elnök úr, hogy részt vehettünk ebben a nagy közös vállalkozásban.

Szeretném megismételni azt, amit az elnök úr is elmondott, a szerbek Magyarországra mindig számíthatnak, amikor az európai uniós csatlakozásról van, illetve lesz szó. Nekem meggyőződésem, hogy Európának szüksége van Szerbiára. Én nem foglalkozom azzal, hogy a szerbek hogyan gondolkodnak Európáról, de azt biztosan tudom mondani, mint az Európai Unió egyik tagállama, hogy nekünk, az Európai Uniónak szükségünk van Szerbiára. Szerbia nem a probléma, Szerbia egy nagyszerű potenciál, és az Európai Uniónak ma újabb és újabb energiainjekciókra van szüksége. Nekünk ambiciózus népekkel kell bővítenünk az Európai Unió tagjainak sorát, egyébként az egész Európai Unió teljesítménye folyamatosan csökkenni fog. Nekünk pedig terjeszkednünk, növekednünk és erősödnünk kell. Európának a Balkánon sokkal aktívabbnak és sikeresebbnek kell lennie, és a térség stabilitásának szempontjából legfontosabb ország – ebben nincs vita ma Európában – éppen Szerbia. Ezért Szerbia nagy értéket képvisel az Európai Unió számára. Ráadásul a korábbi bizonytalanságot most már nyugodtan sutba lehet vágni, mert az egész világ meggyőződhetett arról, hogy Szerbiának ma olyan vezetése van, amely képes stabilitást nyújtani. A stabilitás nagy érték, és a stabilitás mellett mindenki láthatja, mi, magyarok is látjuk, elemezzük a szerbiai gazdasági állapotokat, hogy a fejlődés útja is megnyílt Szerbia előtt. A gazdasági növekedés adatait ismerjük, ismerjük az ipari növekedés adatait, látjuk a pénzügyi adatokat, látom a külkereskedelmi forgalom adatait, nem csak Szerbia és Magyarország között, hanem általában. Itt 10 százalék fölötti növekedésekről beszélünk mind a teljes külkereskedelem, mind pedig az export tekintetében. Ez olyan eredmény Szerbia részéről, amely bármely európai uniós országban is megállná a helyét. Vagyis, tisztelt Hölgyeim és Uraim, Magyarország azt az álláspontot fogja képviselni s jövőben is, hogy az Európai Unió mint egy eddig kihasználatlan potenciálra tekintsen, amikor Szerbiára néz, és értse meg, hogy Szerbia tagságával újabb energiákkal gyarapíthatjuk az Európai Unió összerejét.

Szeretném ezen a helyen megemlíteni azt is, hogy Szerbia által fölépített és elfogadott kisebbségvédelmi modell példaértékű egész Európa számára. Nagyon kevés olyan ország van az Európai Unióban, amely képes lett volna összhangba hozni a saját nemzeti büszkeségét, a saját területi integritása iránti elkötelezettségét és a területén élő kisebbségek számára megadni a megfelelő formájú autonómiát, ezeknek az intézményeknek a működését biztosítani, sőt bátorítani. Szerbiában ez megtörtént. Szerbia ezért nemcsak egy potenciál az Európai Unió számára, de kisebbségvédelem szempontjából kifejezetten mintaadó modellként is lehet rá tekinteni.

Én szeretnék gratulálni ahhoz a fejlődéshez, amit Önök megmutattak. Ennek a fejlődésnek mi örülünk, két okból is. Először is örülünk azért, mert baráti viszonyban vagyunk Szerbiával, és örülünk, hogyha a szerbeknek jól megy, de megmondom őszintén: a saját érdekünk felől is érdekeltek vagyunk az Önök sikerében. Az egy közbölcsesség – mindannyian ismerjük –, hogy a saját telked is többet ér, hogyha rendezett és gazdag, sikeres, jól menő szomszédod van. Úgyhogy meggyőződésem, hogy egy sikeres, jól menő Szerbia fölértékeli Magyarországot is. Nekünk olyan szomszédokra van szükségünk, amelyben van energia, dinamika, erő és gazdasági teljesítmény. Örülünk, hogy egy ilyen sikeres országnak lehetünk a szomszédja.

Tisztelt Vučić Elnök Úr!

Hálásak vagyunk az elmúlt évek együttműködéséért. Magyarországon nemsokára egy választás lesz, ez lezárja a mögöttünk hagyott négy év korszakát is. Én ennek a korszaknak a lezárásaképpen szeretném megköszönni az elnök úrnak azt a baráti és politikai együttműködést, amelyet Magyarország polgárai és Magyarország kormánya kaptak Önöktől és az Ön mindenkori kormányától.

Isten éltesse Szerbiát! Isten éltesse a szerb–magyar barátságot!

Mélyen tisztelt Vučić Elnök Úr! Excellenciás Hölgyek és Urak! Tisztelt Hölgyeim és Uraim!

Ahogy körbenéztem itt, az jutott eszembe, hogy valójában milyen csodálatos hely is Közép-Európa. A világnak ez a különös szeglete, ahol teljesen természetes dolog, hogy egy zsinagógát magyar népművészeti motívumok díszítenek, és ez éppoly természetes, minthogy a magyar nemzet himnusza műfaját tekintve jeremiád. Ennek a kulturális sokszínűségnek semmi köze a felszínes multikulturalizmushoz. Itt hosszú évszázadok csiszolták össze az együtt élő népeket, ahogy ezt visszatükrözik dalaink, balladáink és épületeink is. Egyetemista éveim egyik népszerű éneke volt a „Szól a kakas már” című nóta. Mondták, ez volt a nagykállói csodarabbi kedves dala, mások Bethlen Gábor erdélyi fejedelem nótájaként tartották számon, megint mások a szláv dallamvilágot hallották ki belőle. Ma már aligha lehet pontosan felkutatni, hány forrásból táplálkozott, és hány nép ajkán fordult meg, amíg a közép-európai zsidó közösség közös éneke lett. Nekünk, a nyolcvanas évek egyetemistáinak nem is a dal eredete volt a fontos. Mi akkor azért énekeltük, mert arra vártunk, hogy a kommunista diktatúra után virradjon fel ránk egy olyan szabad világ, amelyben Közép-Európa népei ismét békében és szabadon élhetnek együtt.

Tisztelt Hölgyeim és Uraim!

2018. március 26. jó eséllyel vonul majd be azon jeles napok közé, amikor Közép-Európa a legszebb arcát mutatja a világnak. Mi is történik itt? Szerbia elnöke és Magyarország miniszterelnöke a mélyen tisztelt zsidó vallási vezetőkkel együtt eljött Szabadkára, hogy átadja Európa második legnagyobb, kívül-belül felújított zsinagógáját, közös kulturális örökségünket, egy egyedi stílusú zsidó szakrális épületet, Szabadka ékkövét, a közép-európai szecessziós építészet kiemelkedő alkotását. A zsinagóga szó azt jelenti, hogy a gyülekezés háza. Ma ennek jegyében vagyunk itt mi is. Egybegyűltünk, mert sikerült visszaadnunk régi fényét ennek a csodálatos épületnek. Egybegyűltünk, mert összeköt minket a zsidó kultúra és zsidó nép iránti tisztelet, amely saját számarányát meghaladva járult hozzá Szerbia, Magyarország és egész Európa gazdasági, kulturális és tudományos eredményeihez. És végül egybegyűltünk, hogy együtt tisztelegjünk egy bátor és összetartó közösség előtt. Egy gyülekezet előtt, melynek tagjai annak idején nemcsak maguknak emelték ezt az épületet, hanem azért is, ahogy az akkori főrabi mondta: „legyen becses emléke és díszítő szépsége a városnak.” Olyan erős és szilárd alapot vetettek, melynek köszönhetően az Önök zsinagógája a XX. század legviharosabb évtizedeit, majd pedig a teljes funkcióvesztést is át tudta vészelni. Amikor pedig a kommunizmus idején már az épület megmaradása volt a tét, a város soknemzetiségű és sokfelekezetű polgársága egy emberként állt ki a megóvásáért. A szabadkai zsinagóga megmentése és felújítása jól példázza, hogy szerbek, zsidók és magyarok mi mindenre képesek, ha egy nemes cél érdekében összefognak. Ahogy jól példázza azt is, hogy ma olyan időket élünk itt, Közép-Európában, amikor a múlt nem megterheli a jelent, hanem kaput nyit egy közös jövőnek. Annak a jövőnek, amelyben magyarok, szerbek és zsidók békében és biztonságban élnek és dolgoznak együtt. Köszönet ezért Szerbiának, köszönet Vučić elnök úrnak, és köszönet a vajdasági magyaroknak!

Tisztelt Hölgyeim és Uraim!

Ez a jövő már elkezdődött. Szerbek és magyarok közösen írják Szabadkán és többi néppel együtt egész Közép-Európában. A szabadkai zsinagóga átadása ma nemcsak egy különleges esemény, hanem üzenet is. Azt üzenjük, hogy ez az a világ, ilyen az az Európa, amelyben mi élni akarunk, amelyet képviselünk, amelyért dolgozunk, és amit meg is fogunk védeni. Miért van az, tisztelt Hölgyeim és Uraim, hogy a mai napon katolikusok, ortodoxok és protestánsok békében és biztonságban együtt ünnepelhetjük zsidó testvéreinkkel ennek az épületnek az újjászületését? Ennek egyetlen nyilvánvaló oka van. Mi még abban az Európában élünk, amely az Ószövetség és az Újszövetség, a zsidó és a keresztény vallási örökségen nyugszik. És amíg ezen az alapon állunk, addig minden ember szabadsága, saját vallásához, nyelvéhez, kultúrájához, szokásához való joga olyan természetes marad, mint a levegővétel.

Tisztelt Gyülekezet!

Ha hagyjuk, hogy ezt a talajt kihúzzák a lábunk alól, ha hagyjuk, hogy Európa kulturális altalaját kicseréljék, akkor a jövőt mások fogják írni helyettünk. Tudjuk, hogy a világnak ma számos olyan része van, ahol egy ilyen eseményre nem kerülhetne sor. Tudjuk, hogy vannak a világnak olyan, tőlünk délre és keletre eső szegletei, ahol a zsidó és a keresztény testvéreink ma is üldöztetést szenvednek el. És tudjuk, hogy vannak a világnak olyan, tőlünk nyugatra eső szegletei, ahol ma nem felújítják, hanem lebontják a templomokat és a zsinagógákat. Mi viszont büszkék vagyunk arra a vallási örökségre, amelynek köszönhetjük ezt a várost és azt a nagyszerű alkotást is, amit Európának nevezünk. A magyar kormány ezért döntött úgy 2014-ben, a holokauszt emlékévben, hogy elindítunk egy zsinagóga-helyreállítási programot, melynek keretében az elmúlt években mintegy 10 milliárd forintból Budapesttől Nagyszőlősön át Beregszászig és Szabadkáig számos épületet felújítottunk, és segítettünk megmenteni a pusztulástól. A II. világháború és az azt követő ateista diktatúra évei után erkölcsi kötelességünknek érezzük kiállni egy olyan Magyarország és egy olyan Európa mellett, ahol zsidók és keresztények félelem nélkül élhetnek, és szabadon gyakorolhatják a vallásukat.

Tisztelt Hölgyeim és Uraim! Mélyen tisztelt Elnök Úr!

Mi úgy gondoljuk, hogy Közép-Európa és benne a magyarok biztonságos és élhető jövőjéhez ma egyetlen út vezet: a zsidó és keresztény örökségéhez ragaszkodó Európa. Mi ebben az Európában tudjuk elképzelni a jövőnket, és természetesen ehhez az Európához és ehhez a jövőhöz tartozik az ortodox gyökerekkel rendelkező Szerbia is, akinek sürgetjük is az európai uniós tagságát. A szerbeknek már rég ott lenne a helyük közöttünk. Ehhez kívánok Szerbiának és barátunknak, Vučić elnök úrnak sok sikert! Szabadka városának és a szabadkai zsidó közösségnek pedig azt kívánom, hogy töltsék meg élettel ezt a csodálatos épületet, hogy legyen még sok száz éven át a gyülekezés, az imádság, a tanítás és az emlékezés háza! Isten éltesse mindannyiukat!

Jó napot kívánok, tisztelt Hölgyeim és Uraim!

Úgy történt – szokták ezt mondani –, hogy itt, a környéken, több településen is kampányoltam ma, vagy ahogy magyarul mondják: hírt vertem Czunyiné Bertalan Judit mellett, és kiderült, hogy itt van egy esemény, méghozzá óvoda-alapkőletétel, és akkor mondtam Juditnak, hogy mégiscsak alapkövet teszünk le, az óvoda egy fontos dolog, ha egy mód van rá, akkor nézzünk be ide, Önökhöz, hadd köszöntsem az egybegyűlteket. Nem is akarom fölforgatni a programot, az igazság az, hogy inkább tekintsenek rám úgy, mint egy előzenekarra, ugyanis a kormányt nem én képviselem a mai eseményen, hanem majd Novák Katalin államtitkár asszony fogja képviselni. Én mindenesetre nagyon örülök, hogy ismét eljutottam Önökhöz. Megpróbáltam visszakeresni az emlékezetemben, hogy mikor jártam utoljára itt, Önöknél, és ha jól emlékszem, talán valamikor 1991-ben volt az, hogy megfordultam itt, Önöknél. Van, aki ezt szemtanúként meg tudja erősíteni. Örülök, hogy mindannyian megvagyunk azóta is. Örülök, hogy ismét láthatom Önöket.

Az én mondandóm lényege végül is csak annyi volna, hogy gratulálni szeretnék a polgármester úrnak ahhoz, hogy most itt egy alapkőletétel fog megtörténni. Szeretnék gratulálni azoknak, akik úgy döntöttek, hogy támogatják az óvoda későbbi megépítését. Magyarországon ma, ha a jövőről van szó, akkor általában az aggodalom hangján szoktunk beszélni. Nem is annyira a pénz miatt, hanem sokkal inkább amiatt, hogy lesz-e elég gyerek a jövőben, és minden kistelepülés küszködik azzal a gonddal, hogy vajon milyen hosszú távra érdemes tervezni a jövőt, nem fogyunk-e el. Ez még az olyan nagyobb falvakban is, mint ahonnan én származom, ahol majd’ kétezren vagyunk, is egy folyamatos aggodalom a fejekben. Az Önök települése pedig valamivel kisebb, ha jól tudom, mintegy feleakkora lehet, mint a mienk, el tudom képzelni, hogy az a kérdés, hogy vajon lesz-e jövője a településnek, itt is kínozza az itt élőket, és a környékbeli polgármestereknek is biztosan gyakran fordul meg e körül a gondolata. Azonban azt nem lehet eldönteni, hogy mennyi gyerek lesz, lesz-e jövőnk, hogy lesz, mint lesz. Egy dolgot lehet tudni biztosan: hogyha vannak olyan emberek, akik hisznek a jövőben, akkor lesz is jövő. És egy településen, amely úgy dönt, hogy óvodát fog építeni, alapkövet tesz le, majd megépíti az óvodáját, biztosan olyan emberek laknak, akik azt gondolják, hogy van jövő. Azt gondolják, hogy Bakonysárkányon is lesz jövő, és amit ők itt a két kezük munkájával fölépítettek, nem enyészik el. Nem hullik a semmibe, lesznek gyerekek, az ő gyerekeik, az ő unokáik, akik majd folytatni fogják az ő életüket itt. Egy nagyszerű dolog a XXI. századnak az elején így gondolkodni a jövőről, így gondolkodni a faluról, így gondolkodni a településükről, és én szeretnék gratulálni Önöknek ehhez a gondolathoz és ehhez a bátorsághoz.

Szeretném világossá tenni, hogy Magyarországnak – ha Katalin megengedi, és a kormány nevében is szólhatok – ma egy olyan kormánya van, amelyik azt gondolja, hogy az egész országot gyötrő népesedési problémát nem bevándorlással kell megoldani, nem migránsokkal kell megoldani, hanem családpolitikával. Támogatni kell a fiatalokat, támogatni kell a nagyszülőket. Ne felejtsék el, hogy a „nők 40” nyugdíjszabályozási rendszert is azért vezettük be, mert azt gondoltuk, hogy a negyven évet ledolgozó asszonyok, ha elmehetnek nyugdíjba, akkor valószínűleg segíteni fogják a családjukat. Nem úgy hívjuk, hogy nagymama-nyugdíj, de tulajdonképpen erről van szó, ezért is kapták meg ezt a lehetőséget a hölgyek, és ahogy én ezt látom, ahogy az egész országban jövök-megyek, ez jó döntés volt, találkozik az embereknek az akaratával, és valóban az történik, hogy a nyugdíjba vonuló asszonyok nagymamaként visszasegítenek a családba.

Tisztelt Hölgyeim és Uraim!

Szeretném tehát megerősíteni, hogy Magyarországnak van olyan kormánya, amely a családok mögött áll, a családok mellett áll, támogatja a családokat abban, hogy gyermeket vállaljanak, és mindenfajta eszközöket mozgósítunk ennek érdekében, és fogunk mozgósítani a jövőben is. Most nem akarok arról beszélni, hogy választás lesz április 8-án, és csak addig van nemzeti kormány Magyarországon, amíg ilyen kormányunk van, mert amikor majd esetleg más emberek ülnek ott, mást képviselnek, nem a magyar emberek érdekét, nem a magyar falunak a jövőjét, akkor persze más döntések is fenyegethetnek bennünket, de egy ilyen szép alkalommal rossz lehetőségeket nem érdemes latolgatni, csak szép lehetőségeket érdemes számba venni. Én is abban bízom, hogy április 8-án is meg a rákövetkező időszakban is megmarad az az együttműködés, ami a magyar kistelepülések, falvak és a nemzeti kormány között létrejött. Biztosan tudnak arról, hogy Magyarországon ma a nagyvárosainkat fejlesztő program fut, amit úgy hívnak, hogy a Modern Városok Program. Ez alapvetően a nagyvárosokat fejleszti meg. A választások után meg fogjuk indítani – reményeink szerint ez a mi lehetőségünk és felelősségünk lesz, le is kopogom – a Modern Falu Programot is, és Magyarországon megfejlesztjük azokat a településeket, amelyekben olyan emberek élnek, akik hisznek a saját jövőjükben, és fönn akarják tartani a falujuk jövőjét, és ezért mindenfajta terveket képesek összehozni és letenni a kormány asztalára. Úgyhogy remélem, hogy a következő években folytathatjuk az együttműködést immár a Modern Falu Program-sorozat keretében.

Polgármester úr, hálás vagyok, hogy ideengedett engem a mikrofonhoz. Köszönöm szépen, hogy ma is néhány percig beszélhettem Önökhöz. Ha megengedik, én el is megyek, mert indulok Brüsszelbe, ott kell folytatnom a – hát nem mondom, hogy – kampánykörutat, de a küzdelmet ott kell folytatni ma, holnap és holnapután. Hálás vagyok, hogy itt lehettem, sok erőt, jó egészséget kívánok Bakonysárkány minden polgárának!

Hajrá, Magyarország, hajrá magyarok!

A frakcióvezető úr először is Bajorországból érkezett, ami, ugye, Németországot is jelenti. Németországban nemrégen alakult új kormány. Nekünk fontos, hogy a németekkel és azon belül pedig a bajorokkal kitüntetetten jó kapcsolatunk legyen. És kétségkívül Weber elnök úrnak az európai pozíciója a legerősebb, de azért ő a CSU-hoz tartozik, és a CSU-hoz kapcsolódó politikánknak is egy fontos szereplője. Hálásak vagyunk neki, hogy az elmúlt időszakban is mindig segítette a magyar kormányzó pártok és a CSU kapcsolatát. Sosem titkoltuk el, hogy a bajorokat mi példaképnek is tekintjük. Mi is szeretnénk egy olyan erős és gazdag országot, mint amilyen Bajorország. Ez látszólag most még messze van, de ezt a célt nem adjuk föl. Mi sokat tanultunk a bajoroknak a sikereiből meg a hibáiból is, és ezért egy nyitott, baráti viszonyt ápolunk a mindenkori bajor politikai vezetéssel, és meggyőződésem, hogy továbbra is a bajor–magyar kapcsolatok Európának egy értékes kapcsolat marad majd. Külön gratuláltam az elnök úrnak ahhoz, hogy a CSU-nak az elnöke, volt elnöke, Seehofer úr belügyminiszter lett a berlini kormányban. Ez reményekre jogosít bennünket. A bajorok mindig is egy fair népként éltek a magyaroknak az emlékezetében, úgyhogy mi arra számítunk, hogy a bajor belügyminiszter a német kormányban mindig meg fogja adni azt a tisztelet és elismerést Magyarországnak, amit megérdemlünk. Ennek a jelét már látjuk is, és ezért a bajor–magyar kapcsolatok most a német–magyar kapcsolatok javulásához is sokat hozzátehetnek majd.

Ami az európai kérdéseket illeti, most itt, a magyar helyzetben kicsit mulatságosan hangzik, ha arról beszélünk, hogy a 2019-es európai választásokon mi lesz, mert bennünket a 2018. áprilisi magyar választások érdekelnek elsősorban, de a kormányzati felelősség időnként rákényszerít bennünket, hogy túltekintsünk a saját mandátumunk idején is. Ezért ma eszmét kellett cserélnünk a soron következő európai választásról is. A soron következő európai választásokon a Fidesz az Európai Néppárt csapatával indul együtt, mi az Európai Néppárthoz tartozunk. Büszkék vagyunk erre, és úgy tekintünk magunkra, mint egy erős pártjára az Európai Néppártnak. Igaz, hogy az Európai Néppártnak nem a fősodrához tartozunk, hanem inkább a jobboldalához, ahogy viccesen megjegyeztük: mi vagyunk az Európai Néppárt CSU-ja, tehát mi vagyunk a hagyományos kereszténydemokrata értékeket képviselőcsoport egyik meghatározó pártja az Európai Néppárton belül, de egy nagy tábor az Európai Néppárt, ott helye van a magunkfajta, kereszténydemokrata, tradicionális kereszténydemokrata pártoknak is. Ezért együtt is indulunk a választáson, és mi abban vagyunk érdekeltek, hogy ezt meg is nyerjük. A 2019-es európai parlamenti választást szeretnénk megnyerni, és továbbra is szeretnénk viselni a felelősséget Európa jövőjének alakításáért.

Tartalmilag két fontos dolgot mondtam az elnök úrnak. Az első dolog, hogy szerintünk Európa megtelt. Beszélhetünk migránspolitikáról meg bevándorláspolitikáról, sok mindenről beszélhetünk, ez fontos és izgalmas kérdés, de szerintem le kell szögeznünk azt, amikor európai szinten beszélünk a migrációról, hogy Európa megtelt. Ebből pedig az következik, hogy Európa határait meg kell védeni. Mind Magyarországnak, mind Bajorországnak, mind Németországnak, mind az egész európai kontinensnek arra van szüksége, hogy a határokat meg tudjuk és meg akarjuk védeni. Ezért mi csak egy olyan új migránsszabályozáshoz tudunk hozzájárulni európai szinten, amely garantálja a határok védelmét. Ennek a jegyében nyújtotta be Magyarország a javaslatait az új, európai migráns-bevándorlásszabályozást célul kitűző törvényhez, amely ma szerintünk inkább elosztásközpontú. Nekünk nem a migránsok elosztásával kell foglalkoznunk, kötelező kvóta szóba sem jöhet, hanem nekünk azzal kell foglalkoznunk, hogy ne tudjanak bejutni ma Magyarország és az Európai Unió területére illegális migránsok. Ezért mondom azt, hogy Európa megtelt, és a határokat meg kell védeni. Ez a kiindulópontja a magyar tárgyalási pozíciónak. Én úgy látom, Európában ez az álláspont egyre több támogatót tud magáénak. Ez történt ma délután.

Köszönöm szépen a figyelmüket!

Jó napot kívánok, tisztelt Hölgyeim és Uraim!

Hálásak vagyunk, hogy Japán nagykövete is velünk van. Köszönjük Kawasaki úr jelenlétét, köszönjük, hogy Hernádi Zsolt is megvendégel itt bennünket. Tisztelettel köszöntöm a helyieket, a polgármester urakat pedig külön is. Azt mondta előttem Hernádi Zsolt, hogy ipartörténetet írni jó dolog. Ez biztosan így van, de nem elsősorban azért jó dolog, mert az emberi múlandóságra – igaz, csak részlegesen, de – valamilyen orvosságot kínál, hanem elsősorban azért jó dolog, mert munkát lehet vele adni az embereknek; azért jó dolog, mert biztonságba segíthetjük, biztonsághoz segíthetjük családok százait. Ipartörténelmet írni azért jó dolog, mert a hazánkat nem fegyverrel, hanem békében és iparfejlesztés révén szolgálhatjuk. Jó dolog, mert nemcsak kenyeret adunk családoknak, hanem szakmát is adunk fiatalok kezébe. A Mol élen jár ebben. Remélem, hogy itt helyben is így fog ez történni. Gondolom, hogy a debreceniek nem azért jöttek, hogy magukhoz csatolják Tiszaújvárost, hanem azért jöttek ilyen magas rangú delegációval, mert a Debreceni Egyetemen is lesz olyan oktatás, amelyet a Mol fog finanszírozni, vagy legalábbis a magyar állam és a Mol közösen finanszíroz majd, és amely ehhez a gyárhoz képez majd szakmunkásokat. És remélem, a tiszaújvárosi képzési centrumokban is lesznek olyan diákok, akiket a Mol és a magyar állam közösen képez majd ki azért, hogy utána itt dolgozhassanak, a világ egyik legmodernebb gyárában. Láthatják tehát, valóban: ipartörténelmet írni sok szempontból is jó dolog.

Tisztelt Hölgyeim és Uraim!

A japánoknak szeretnék néhány mondat erejéig külön is köszönetet mondani. Talán így, ezzel a számmal nem találkozunk: a japán cégek Magyarországon évente 25 ezer embernek adnak munkát, 25 ezer család keresi a kenyerét japán tulajdonban lévő magyarországi cégekben. Hálásak vagyunk ezért. Mindig fölidézzük, mert sok most már a fiatal közöttünk, és mi pedig egyre kevesebben vagyunk, akik még emlékszünk a rendszerváltásra, mármint 1990-re, a magyar ipar akkori összeomlására, és a magyar gazdaság sanyarú helyzetére. Emlékszünk azokra a napokra, amikor kevés ország volt a világon, aki hajlandó lett volna akárcsak egy lyukas fityinget is adni a magyar ipar jövőjéért, és ebben a pillanatban, amikor ilyen nehéz helyzetben voltunk, az első barátunk, akire számíthattunk, és segítséget nyújtott, Japán volt. Nem az amerikaiak, nem az európaiak, hanem a japánok. Ők voltak az elsők, akik megjelentek Magyarországon, beruházásokat kínáltak föl, tárgyaltak a hitelekről, amelyekkel tartoztunk nekik, és egyáltalán megjelentek, és segítséget nyújtottak ahhoz, hogy Magyarország talpra tudjon állni ebben az akkor ránk köszöntött, új világban. Ezért a japánokkal való együttműködés Magyarország számára mindig is tiszteletet kifejező, köszönettel teli gondolat.

Tisztelt Hölgyeim és Uraim!

Nehéz különbséget tenni magyarországi beruházások között. Nyilván mindenkinek az a beruházás a legfontosabb, ahol ő keresi a kenyerét, meg az a beruházás a legfontosabb, ahol ő él. Nyilván ha a kecskemétieket megkérdezném, akkor azt mondanák, hogy a Mercedes a legfontosabb beruházás Magyarországon. Ha a győrieket kérdezném meg, akkor pedig azt mondanák, hogy az Audi. Ha a miskolciakat, akkor meg azt, hogy a Bosch. És nyilván ez így is van. De ha ezt egy magasabb nézőpontból, egy nemzeti nézőpontból vizsgáljuk, akkor azt kell mondani, hogy a legfontosabb beruházás, a beruházás, amely legközelebb van a mi szívünkhöz, ez a tiszaújvárosi beruházás, általában a Mol beruházásai. Mi, magyarok nemcsak üzleti, nemcsak gazdasági, hanem érzelmi viszonyt is ápolunk a Mol irányában, egész egyszerűen a Molt szeretjük, leginkább azért szeretjük, mert a mienk. Ez egy magyar vállalat, ez egy nemzeti vállalat, és az ember leginkább a sajátját szereti, miközben persze elismeri a más tulajdonában lévő gyáraknak az előnyeit is. Szeretjük a Molt, mert magyar emberek munkáját látjuk benne, és nemcsak éppen azokét, akik most dolgoznak benne, hanem itt elvonul ilyenkor a szemünk előtt jó néhány nemzedék sora, akik egyébként a Molban dolgoztak, ott keresték a kenyerüket, energetikai szakemberek voltak, kőolaj- és földgázkutatásban vettek részt, kitermelési szakemberek voltak, kiépítették a finomító- és szállítókapacitásokat az elmúlt hosszú évtizedek alatt. Szóval a Mol maga a megtestesült magyar munka, fegyelem, tenni akarás, vállalkozó kedv és munkafegyelem. Ezért nyugodtan mondhatjuk, hogy a Mol nem egyszerűen egy nemzeti vállalat, hanem a Mol az első számú nemzeti vállalat. Látjuk benne a munkakultúrát, látjuk benne az itt is jelenlévő szakembereket, és látjuk benne a megújulást, az innovációs képességet is, hiszen most a Mol egy hosszú menetelésbe kezdett, amely reményeink szerint egy kémiai, vegyipari sikertörténet lesz majd. Az igazság az, hogy ilyennek szeretnénk látni az egész magyar gazdaságot, mint amilyen a Mol: nagynak, modernnek, erősnek, versenyképesnek és magyarnak.

Tisztelt Hölgyeim és Uraim!

Mi úgy látjuk, hogy a magyar gazdaság akkor lesz egyensúlyban, hogyha a nemzetközi vállalatok mellett nagy magyar cégek is megjelennek és megerősödnek. Persze a kis- és középvállalkozások rendkívül fontosak, hiszen ott kap munkát a legtöbb magyar ember, de csak kis- és középvállalkozásokra nemzetgazdaságot építeni nem lehet. Nekünk szükségünk van nagy nemzeti cégekre is, olyanokra, mint amilyen a Mol. Olyan cégekre, amelyeknek Magyarországon van a székhelye, amelyeknek a piaca elsősorban itt van, Közép-Európában. Mint hallhattuk, ez egy közép-európai cég is, amelyet már jegyeznek egész Európában, és olyan cégek, amelyek nemcsak versenyeznek a nemzetközi gazdasági térben, hanem arra is képesek, hogy nagy, esetenként náluk is nagyobb cégekkel stratégiai, hosszú távú megállapodásokat kössenek úgy, mint ahogy ez most itt a japán cég és a Mol között megtörtént.

Tisztelt Hölgyeim és Uraim!

Ez a jövő útja: egy nagy magyar, közép-európai méretű, egész Európában jegyzett cég és egy még nála is nagyobb, nagy nemzetközi cég közös beruházása és fejlesztése. Ilyenekből szeretnénk látni a jövőben minél többet. Amikor azt mondjuk, hogy a Mol az első számú nemzeti vállalat, erre több okunk is van, Az első, hogy a Mol Magyarországon nyolcezer embernek ad munkát. Egy olyan magyar cégről beszélünk, amely képes nyolcezer ember megélhetését biztosítani. A második ok, hogy egy közép-európai méretekben is jelentős cégről beszélünk. Bizonyára az itt jelenlévő vezetők, de a munkások is tudják azt, hogy evidenciaszámba megy, közhelyszerű, hogy a jövőben Közép-Európában lesz az egész Európai Unió gazdasági motorja és felhajtóereje. Aki tehát Közép-Európában erős, az néhány éven belül egész Európában erős, sőt meghatározó lesz majd. A harmadik ok, amiért szeretjük a Molt, hogy nem akármilyen területen dolgozik. Egy olyan területen dolgozik, amely a mi közös biztonságunknak az alapja, hiszen Mol nélkül nincs energiabiztonság Magyarországon, Mol nélkül nincs biztonság Magyarországon. A negyedik ok, ami miatt szeretjük a Molt, hogy elég erős ahhoz, hogy idecsábítson nagy nemzetközi cégeket is Magyarországra. És persze van még egy apró, ötödik ok is: szeretjük, amikor befizeti az adót. Legutóbb is a Mol – osztok-szorzok – körülbelül, sőt több mint 20 milliárd forintnyi adót fizetett be a saját nyereségéből a magyar költségvetésbe. Tisztelt Hernádi vezérigazgató úr, a Jóisten tartsa meg a vállalatnak ezt a szokását!

Tisztelt Hölgyeim és Uraim!

A befektetett összeg, amiről most itt beszélünk, sem jelentéktelen. Ez egy 100 milliárd forintos fejlesztés, a magyar állam ehhez 12 milliárd forint fejlesztési adókedvezményt adott, amelyet az üzembe helyezést követően 12 éven belül tud a Mol érvényesíteni. Én szeretném megígérni, vállalni itt, a nagy nyilvánosság előtt is, hogyha a Mol ehhez hasonló beruházásokat kíván a jövőben megvalósítani, akkor a magyar kormányzatra, a magyar államra számíthat, hiszen ezeket a beruházásokat támogatni a legjobb üzlet minden magyar választópolgár számára.

Tisztelt Hölgyeim és Uraim!

A Mol azért is fontos cég, mert nem egyszerűen csak a jelenben él, hanem van egy határozott jövőképe is. Ha jól értem, ez két pillérre épül: meg kell őrizni bizonyos pozíciókat az energiaiparban, és új piacokat kell szerezni, mint amilyen például a vegyipari üzlet világpiaca is. Örülök annak, hogy a Mol erre az útra lépett. 2015-ben hallhatták, hogy a butadién üzemet már átadtuk, most egy szintetikusgumi-gyárat adunk át. 2021-ben lesz egy újabb beruházás itt, Tiszaújvárosban, de ami a legfontosabb, ezt a számot, amelyet a vezérigazgató úrtól már hallottunk az előbb, szeretném aláhúzni: 2030-ig a Mol 1.300 milliárd forintot fog befektetni. Nagy szám ez, magunkfajta, hétköznapi halandó, aki nem üzlettel foglalkozik, nem is tudja ennek a nagyságrendjét fölbecsülni. Magunknak mondom, hogy ez azt jelenti, hogy a 2030-ig befektetendő Mol-tőke nagyobb, több, magasabb összeg, mint a Mercedes és az Audi magyarországi beruházásai együttvéve. Ez mutatja igazából, hogy micsoda erőt képvisel a mi nemzeti vállalatunk. Erre gondolok, amikor azt mondom, hogy a jövőt magyar nyelven írják Közép-Európában.

Tisztelt Hölgyeim és Uraim!

Talán adnak nekem még néhány percet, és így kapcsolódhatok Hernádi elnök úrnak a déjà vu érzésre vonatkozó megjegyzéséhez is. A déjà vu valami olyasmi, valami olyasmit fejez ki, mintha már itt jártunk volna egyszer, mintha ez már megtörtént volna velünk egyszer. Bennem is van időnként ilyen érzés. Nekem leginkább azok a régi gondolatok jönnek elő az emlékeim közül, amikor 2011-ben – hogy enyhén fogalmazzak – éles tárgyalások után, azt is mondhatnám, hogy vért izzadva, és végül is – hálát adva a Jóistennek, hogy Moszkvából hazatérhettünk – visszavásárolhattuk a Mol húsz-egynéhány százalékát az oroszoktól. Mert már senki sem emlékszik rá, de azért 2010-ben úgy kellett átvenni a magyar kormány rúdját, hogy közben a hátunk mögött – mindenfajta nemzetközi tranzakcióknak álcázva – ennek a nagy magyar nemzeti vállalatnak a több mint 20 százalékát, körülbelül 20 százalékát kijátszották és átjátszották. A vevőt az ember ilyenkor nem kritizálja, mert hát csak azt tette, amit az érdekei megkívánnak, de hát átjátszották egy orosz vevőnek, akitől – az egyébként tegnap újraválasztott orosz elnöktől, aki nem a nemzetközi gyenge legények sorát szaporítja – kellett nagyon erős tárgyalásokkal, hosszú, elhúzódó küzdelmek eredményeképpen visszaszerezni és visszavásárolni. Talán arra is emlékeznek még, hogy akkor kaptunk ezért hideget-meleget. Régen volt már, meg Önök nem is járnak annyit a parlamentbe, mint én, nem emlékeznek erre, de én emlékszem rá, hogy akkor ott deresre is akartak bennünket húzni, és ezért a döntésünkért bizony az ellenzéki oldalról hideget-meleget, mindent kaptunk. És végül is azt kell mondanom Önöknek, hogy az idő inkább bennünket igazolt, mert hogyha akkor nem tudtuk volna a Molnak azt a nagy részvénycsomagját visszavásárolni, akkor ilyen típusú beruházásokhoz aligha tudtunk volna betársulni a magyar adófizetők pénzéből.

Nos, tisztelt Hölgyeim és Uraim!

Én egy dolgot tanultam meg ebből az egész történetből. Ez pedig az, hogyha valamit, amit korábban eladtak, és csak kínkeservesen lehet visszaszerezni, akkor az azt jelenti, hogy igen nagy ostobaság volt eladni.

Tisztelt Hölgyeim és Uraim!

A tanulság az, túl ezen, hogy azonban a legnagyobb hibákat is ki lehet javítani, még ha nem is megy az könnyen.

Tisztelt Hölgyeim és Uraim!

Meggyőződésem, hogy a mai üzemátadással Tiszaújváros egy újabb lépést tesz abba az irányba, hogy Közép-Európa legjelentősebb vegyipari központja legyen. Azt gondolom, hogy ez a mai gyárátadó nemcsak a Mol tulajdonosainak, nemcsak az itt dolgozó tiszaújvárosiaknak jó hír, hanem Tiszaújváros minden lakójának jó hír, mert ez a beruházás a város súlyát is növeli, és joggal tűzhetjük ki, okkal-joggal tűzhetjük ki azt a célt, hogy Tiszaújváros legyen Közép-Európa legjelentősebb vegyipari központja. Különösen így van ez, hogyha meg tudjuk valósítani a vezérigazgató úr által itt bejelentett fejlesztéseket is.

Tisztelt Hölgyeim és Uraim!

Fontosnak tartom azt is elmondani Önöknek, hogy a magyar gazdaság akkor működik jól, akkor vannak nyugdíjemelések, akkor van béremelés, egyáltalán akkor van elviselhető, sőt talán elfogadható életszínvonal ebben az országban, hogyha a gazdasági növekedés minden évben eléri a 4 százalékot. Mi ezt a 2017-es évben is teljesítettük, 2018-ban is teljesíteni fogjuk, és hogyha bizalmat kapunk az emberektől a következő négy évben is, minden évben meglesz a 4 százalékos gazdasági növekedés, de ehhez beruházások és fejlesztések kellenek. Számítunk tehát a Molra, nem egyszerűen csak a saját cégberuházások nézőpontjából, hanem az egész magyar gazdaság dinamikájának fenntartásának okán. Ha nincsenek Mol-beruházások, akkor nagyon nehéz az évi 4 százalékos gazdasági növekedést Magyarországon fönntartani, de lesznek ilyen beruházások, ezért az esélyeink is jók.

Végezetül, tisztelt Hölgyeim és Uraim, nem szeretnék úgy tenni, minthogyha nem tudna arról mindenki, hogy húsz-egynéhány nap, talán húsz nap múlva parlamenti választások lesznek Magyarországon. Fontos döntés előtt állunk. Én szeretném világossá tenni, hogy beruházások és fejlesztések csak olyan országban vannak, amely ország biztonságos, amelynek biztonságos a jogrendszere, amelyben kiszámítható politikai viszonyok vannak, ahol nem rángatják a kormányrudat jobbra-balra, és csak olyan országban vannak beruházások, ahol a fizikai biztonság is rendelkezésre áll, vagyis nincs terrorveszély, és a közbiztonságot sem fenyegeti komolyabb kihívás. Ezért szeretném világossá tenni az Önök számára, hogy Magyarországon nem lesz bevándorlás, Magyarország nem lesz bevándorlóország, Magyarországon nem kerül veszélybe a közbiztonság, nem lesznek terrorcselekmények. Magyarországra továbbra is jöhetnek a nagybefektetők külföldről is, és a magyar nagybefektetőket is arra biztatjuk, hogy a legfontosabb szempontot biztosítván, vagyis megadván a biztonságot nyugodtan folytassák a fejlesztési tevékenységüket Magyarországon.

Tisztelt Hölgyeim és Uraim!

Magyarország azért fejlődik, mert ma Magyarország egy biztonságos ország. Az, hogy Magyarország fejlődik, azt a vak is látja, még így a választási kampány kellős közepén se vonja kétségbe senki lényegében, hogy Magyarország az elmúlt években fejlődött, és fejlődni fog a jövőben is.

Tisztelt Hölgyeim és Uraim!

Egyetlen dolog maradt már csak hátra nekem. Szeretném megköszönni sok embernek a munkáját. Talán első helyen azokét, akik itt dolgoztak az elmúlt időszakban, hogy ez a gyár fölépüljön. Szeretném megköszönni tehát a gyárat fölépítőknek a munkáját. Szeretném megköszönni azoknak a munkáját, akik majd működtetni fogják ezt az üzemet és ezt a gyárat. Szeretnék köszönetet mondani a tiszaújvárosiaknak, hogy jó gazdák és jó házigazdák voltak, és segítették a Mol beruházását. Szeretnék köszönetet mondani a Mol menedzsmentjének is, Elnök-vezérigazgató úrnak is és a munkatársainak is, hogy elszánták magukat erre a nagy beruházásra. Azt javaslom, hogy Tiszaújváros, a TVK és a Mol szentháromsága maradjon fenn a jövőben is, tartsanak ki továbbra is egymás mellett. Én ehhez csak annyit tudok hozzátenni, hogy a magyar kormányra, mint eddig is, a jövőben is számíthatnak.

Köszönöm megtisztelő figyelmüket!

Isten hozott mindenkit a magyar szabadság ünnepén! Tisztelettel köszöntöm a Békemenet résztvevőit. Külön nagyrabecsüléssel köszöntöm lengyel barátainkat. Összetartozásunk természetes, összekapaszkodásunk erőforrás. Kossuth apánk idejében azt írták: Magyarország és Lengyelország két örökéletű tölgy, melyek külön törzset növesztettek, de gyökereik egybefonódtak. Ezért egyiknek léte és ereje a másik életének és egészségének feltétele. Ma sincs ez másként. Ha Lengyelország erős, akkor Magyarország sem veszhet el. Ha mi vagyunk erősek, segíthetünk lengyel barátainknak. Ezért a Békemenet most nem csupán a haza ügyéért való felsereglés, hanem Lengyelország melletti kiállás is. Tiszteletet Lengyelországnak! Tiszteletet Magyarországnak!

Ismét eljött a nap, tisztelt ünneplők, amely minden magyar ember szívét fölemeli. Az a nap, amikor magyar nyelven írták be a világtörténelem nagykönyvébe a szót: szabadság. Ezen a napon sokan jövünk össze, ünnepeljük a bátrakat, fejet hajtunk a hősök emléke előtt. Ma különösen sokan gyűltünk össze. A tisztelgésen túl ennek most különleges oka és célja van. Alig több mint három hét múlva ismét Magyarország sorsáról döntünk, és ezen a választáson nem négy év lesz a tét. Tudtam, hogy sokan leszünk, és tudtam, hogy elszánt arcokat fogok itt látni. Ma éppen erre van szükségünk. Komolyságra és elszántságra, mert ma komoly dolgokat kell megbeszélnünk egymással. Éppen olyan komoly dolgokat, mint 170 éve kellett. Mi vagyunk a 48-as forradalmárok és szabadságharcosok örökösei, ezért éppúgy, mint 170 éve, ma is egyenesen és őszintén kell beszélnünk. Ha nem mondjuk meg világosan, hogy mi történik Magyarországgal, és miért történik, ami történik, akkor senki nem fogja megérteni. S ha nem értjük meg, nem is hozhatunk jó döntést három hét múlva. Ezért egyenesen, megalkuvás és szemérmeskedés nélkül kell beszélnünk. Petőfiék világosan megmondták: rabok legyünk vagy szabadok? Mindenki értette, és mindenki tudta is, mi a válasz erre. Sok mindent vittünk már végbe közösen az elmúlt harminc év során. Sok nagy harcot és emlékezetes csatát vívtunk meg együtt, de a legnagyobb dolog, amit életünkben véghezvihetünk, a legnagyobb csata, amit együtt megvívhatunk, még előttünk van. S minden jel szerint éppen most van előttünk. A helyzet úgy áll, kedves Barátaim, hogy el akarják venni az országunkat. Nem egy tollvonással, mint száz éve Trianonban. Most azt akarják, hogy néhány évtized alatt önként adjuk át másoknak, más földrészről érkező idegeneknek, akik nem beszélik a nyelvünket, nem tisztelik a kultúránkat, törvényeinket és életformánkat, akik le akarják cserélni a miénket a sajátjukkal. Azt akarják, hogy mostantól egyre inkább ne mi és ne a mi leszármazottaink éljenek itt, hanem valaki mások. Nincs ebben semmi túlzás. Nap mint nap látjuk, hogy nagy nyugat-európai népek és nemzetek lépésről lépésre, kerületről kerületre, városról városra veszítik el az országukat. A helyzet úgy áll, hogy azok, akik a határaiknál nem akasztják meg a bevándorlást, elvesznek. Lassan, de biztosan felemésztik őket. Mindezt külső erők és nemzetközi hatalmak akarják ránk kényszeríteni, itthoni csatlósaik segítségével, és a küszöbön álló választást jó alkalomnak látják erre.

Tisztelt Hölgyeim és Uraim!

1848 öröksége, hogy Magyarország legyen szabad, független és magyar ország. Ebben benne van minden, amire ma szükségünk lehet. Ahogy Széchenyi mondta: nemzeti csinosodás, kiművelt emberfők és magabíró ország, majd hozzátette: sokan gondolják, Magyarország volt, én azt szeretném hinni: lesz. Ma azt válaszolnánk a grófnak, hogy Magyarország volt is, van is, a kérdés most az, hogy lesz-e. Vagyis, kedves Barátaim, mi nem csupán egy választást akarunk megnyerni, hanem a jövőnket. Európa és benne mi, magyarok egy világtörténelmi fordulóponthoz érkeztünk. Még sohasem feszültek egymásnak ilyen nyíltan a nemzeti és a globalista erők. Egyik oldalon mi, a nemzeti érzelmű milliók, a másik oldalon a világpolgár elit. Egyik oldalon mi, akik hiszünk a nemzetállamokban, a határok védelmében, a család és a munka értékében, és velünk szemben azok, akik nyitott társadalmat, határok és nemzetek nélküli világot, újfajta családokat, leértékelt munkát és olcsó munkást akarnak, amely fölött átláthatatlan és számon kérhetetlen bürokraták serege uralkodik. Nemzeti és demokratikus erők az egyik, nemzetek feletti és antidemokratikus erők a másik oldalon. Így áll a helyzet Magyarországon 24 nappal a választás előtt.

Tisztelt Ünneplők! Tisztelt Békemenet!

Messze még az elvégzendő munka vége, de az elmúlt nyolc év eredményei magukért beszélnek. Ezekre emlékeztetni fontos, de nem elég. Európa és Magyarország egy civilizációs küzdelem kellős közepén áll. Egy népvándorlással nézünk szembe, amely életünk eddigi rendjét és életmódunkat sodorja veszélybe. Egyszerre kell tehát megvédeni az eredményeinket, és harcba szállni azért, hogy egyáltalán legyen értelme folytatni. Életmódunk megóvása nélkül minden értelmét veszti. Ha nem lesz magyar az ország, mi végre a csinosodás? Ne áltassuk magunkat, nekünk nem a vérszegény ellenzéki pártocskákkal kell megküzdenünk, hanem egy birodalommá szervezett, nemzetközi hálózattal. Külföldi konszernek és belföldi oligarchák által kitartott média, hivatásos béraktivisták, bajkeverő tüntetésszervezők, a nemzetközi spekulánsok által fizetett NGO-k láncolata, amit Soros György neve foglal össze, és ő testesít meg. Ezzel a világgal kell megküzdenünk, hogy megvédjük a sajátunkat. A jó katona nem azért harcol, mert gyűlöli azt, ami szemben áll vele, hanem mert szereti azt, ami mögötte van, szereti Magyarországot és a magyar embereket.

Tisztelt Ünneplők!

Mi a keresztény kultúrából nőttünk ki, különbséget teszünk az ember és a tettei között. Mi sohasem gyűlöltünk, és nem is fogunk gyűlölni senkit. Épp ellenkezőleg: mi továbbra is hiszünk a szeretet és az összefogás erejében, de harcolni fogunk az ellen, amit Soros György birodalma Magyarországgal tesz és tenni akar. Ez a mi hazánk, ez a mi életünk, nincs nekünk másik, ezért küzdeni fogunk érte a végsőkig, és nem adjuk fel soha. Tudjuk, hogy végül minden választókerületben ők állnak majd szemben a mi jelöltjeinkkel. Nekik az a feladatuk, hogy hatalomra kerülve végrehajtsák a nagy tervet. A nagy tervet, hogy a bevándorlók útjában álló Magyarországot megtörjék, és először bevándorlók ezreit, aztán tíz- és tízezreit telepítsék be néhány év alatt Magyarországra. Ezekben a számokban nincs semmi túlzás. Európa már most invázió alatt áll. Ha hagyjuk, a következő egy-két évtizedben tíz- és tízmilliók indulnak meg Európába Afrikából és a Közel-Keletről. Európa nyugati része feltartott kézzel nézi mindezt. Aki felteszi a kezét, saját magát fegyverzi le, sorsáról többé nem maga dönt. A legyőzöttek történelmét mások írják tovább. A nyugat-európai fiatalok még látni fogják, amikor kisebbségbe kerülnek a saját országukban, és elveszítik az egyetlen, otthonnak nevezhető helyet a világon. Olyan erők jelentek meg, amelyeket már régen látott a világ. Afrikának tízszer annyi fiatalja lesz, mint Európának. Ha Európa nem tesz semmit, ránk fogják rúgni az ajtót. És Brüsszel nem védi meg Európát, a bevándorlást nem megállítani, hanem támogatni és szervezni akarja. Fel akarja hígítani, ki akarja cserélni Európa népességét, odadobja kultúránkat, életformánkat és mindazt, ami minket, európaiakat elválaszt és megkülönböztet a világ más népeitől. Sovány vigasz, hogy az európai népek nem fognak megbocsátani azoknak a vezetőknek, akik az emberek megkérdezése nélkül teljesen megváltoztatták Európát. Legyünk büszkék arra, hogy mi voltunk az egyetlen ország az egész unióban, akik megkérdezték az embereket, vajon akarnak-e tömeges bevándorlást.

Tisztelt Hölgyeim és Uraim! Tisztelt Ünneplők!

Három hét múlva választunk. A pártlistákat közzétették, a jelölteket nyilvántartásba vették. Ismerjük őket. Vannak, akikkel harminc, és vannak, akikkel tíz éve hadakozunk. Bár néha úgy tűnik, inkább száz éve. Nem lehetnek illúzióink. Okuljunk a múltból. Maguk ismerték el, hogy képesek reggel, délben és este is hazudni levegővétel nélkül. Arra kell készülnünk, hogy a mi jelöltünkkel végül mindenütt egy Soros-jelölt áll majd szemben. Meglehet, színleg többen is indulnak, némelyek behúzott kézifékkel, mások visszalépnek az utolsó pillanatban, megint mások úgy tesznek, mintha ők ott se lennének. Arra is készülnünk kell, hogy álruhában is próbálkoznak majd, legutóbb is elbújtak egy függetlennek álcázott jelölt mögé. Nem merik nyíltan vállalni a gazdájukat. Tudják, ha nyíltan kiállnak az ország színe elé, és elmondják, kinek a zsoldjában állnak, semmi esélyük. Mindenki tudja, hogy mi, a bevándorlást ellenző magyarok vagyunk többen. Ellenfeleinknek csak úgy van esélyük, ha sikerül a táborunkat megosztani, ha sikerül megbontani az egységünket. Az a céljuk, hogy bármiről legyen szó, csak arról a veszélyről ne, amely Magyarországot fenyegeti. Ellenfeleink is tudják, most évtizedekre eldőlhet Magyarország sorsa. Ezért semmitől sem riadnak vissza. Nem érvelnek, hanem cenzúráznak, nem vívnak, hanem csípnek, rúgnak, harapnak, és a gyűlölet magvait szórják szét, amerre csak járnak. Mi szelíd és derűs emberek vagyunk, de nem vagyunk se vakok, se balekok. A választás után természetesen elégtételt fogunk venni, erkölcsi, politikai és jogi elégtételt is, de most nem vesztegethetjük erre se az erőnket, se az időnket. A támadásokat rázzuk le magunkról, mint kutya a vizet. Csak a küldetésünkre, csak a közös célunkra, Magyarország megvédésére fordítsuk az erőnket. Ne feledjük a választási harc első törvényét: egységben az erő, egy a tábor, egy a zászló, és mindenkire szükségünk van.

Tisztelt Hölgyeim és Uraim!

Tudom, hogy ez a küzdelem mindenkinek nehéz. Megértem, ha néhányan meg is vannak ijedve. Érthető, mert olyan ellenféllel kell harcolnunk, amely másmilyen, mint mi vagyunk. Nem nyíltsisakos, hanem rejtőzködő, nem egyenes, hanem fortélyos, nem becsületes, hanem alantas, nem nemzeti, hanem nemzetközi, nem a munkában hisz, hanem pénzzel spekulál, nincs saját hazája, mert úgy érzi, övé az egész világ. Nem nagyvonalú, de bosszúálló, és mindig a szívet támadja, különösen, ha az piros, fehér és zöld. De, kedves Barátaim, mindig is tudtuk, hogy nem babra megy a játék. A magyar történelem hozzászoktatott, hogy olyasmiért is küzdenünk kell, ami szerencsésebb népeknél természetes. Mifelénk elég egyetlen megingás, elég egy ügyefogyott kormány, egy félrecsúszott választási eredmény, és már úszik is minden, amiért keményen és évekig megdolgoztunk. Ez itt olyan huzatos szeglete a világnak, ahol a történelem nemigen hagy nyugtot; hiába érezzük, hogy igazán megérdemelnénk már. Elődeink jól mondták: gyáva népnek nincs hazája, s mi össze is szedtük a bátorságunkat, ha kellett. Sohasem volt könnyű. Nézzenek csak itt, a téren álló szobrokra. Andrássyt halálra ítélte a bécsi császár. Rákóczi száműzetésben halt meg. Kossuthot elűzték a labancok. Tisza Istvánt lelőtték a kommunisták. Sohasem ment könnyen, de a végén mégis mindig mi győztünk. Végül csak hazaküldtük a szultánt a janicsárjaival, a Habsburg császárt a labancaival, a szovjeteket az elvtársaikkal, és most hazaküldjük Gyuri bácsit is a hálózatával egyetemben. Arra kérünk, menj vissza Amerikába, és boldogítsd inkább az amerikaiakat.

Tisztelt Hölgyeim és Uraim!

Kész rejtély, hogy ennyi vész után hogyan kerekedtünk mindig felül, s hogy lehet, hogy ezer év után is még mindig itt vagyunk? Talán azért, mert mindig tudtuk, hogy létezésünknek van értelme saját magunkon kívül. Mindig tudtuk, van itt egy kultúra, lélek és szellem, ami évszázadokon át felemelte a szíveket, vigasztalta az embereket, és ami minket is éltet. Nekünk van még egyesítő és egységesítő eszménk, megvan a nemzeti önbecsülésünk. Nem sodródtunk olyan távol a kereszténységtől, hogy a horgonykötelünk elszakadjon. Persze a hit nálunk is meginog néha. A nemzeti büszkeség is behorpad olykor, de soha nem adtuk föl őket, így nem is vesztek el, ezért újra és újra föltámadnak, kiáradnak és meghódítják a szíveket.

Tisztelt Ünneplők!

Tudjuk, mi sem vagyunk hibátlan nép, és a mi történelmünkben is akadtak sötét órák és hideg napok, de biztosak vagyunk abban is, hogy többet adtunk a világnak, mint amennyit kaptunk tőle. A magyarok nélkül szegényebb lenne a világ, fájdalmasabb volna Közép-Európa történelme, és nélkülünk rosszabb hely lenne a Kárpát-medence is. Van tehát jogunk a létezésre. Ezért nincs okunk félni most sem. Csak annyit kell mondanunk, hogy aki magyar, velünk tart, és győzni fogunk. Újra és újra győzni fogunk, mert Magyarország a magyaroké.

Tisztelt Hölgyeim és Uraim! Tisztelt Ünneplők!

2010-ben, amikor talpra álltunk, fellázadtunk, és harcolni kezdtünk a magyarokért Brüsszelben és a többi birodalmi központban, még egyedül voltunk. De aztán megjöttek a lengyelek, a szlovákok és a csehek. Aztán Amerika bevándorlásellenes elnököt választott, és a britek is saját útjukra léptek. Izrael máig kitart. Aztán Ausztriában a hazafiak átvették a hatalmat, és az olaszok is nemet mondtak a bevándorlásra. A kérdés már csak az, mi, magyarok tanultunk-e mások hibájából? Megértettük-e, hogy csak egyszer lehet elrontani, ha egyszer elvétettük, vége. Újabb esély, pótvizsga nincs. Ha átszakad a gát, akkor beözönlik az áradat, és a kulturális megszállás visszafordíthatatlanná válik. Tétként most a jövő van feltéve az asztalra. Ezért most szeretnék külön is szólni a fiatalokhoz. Mikor tennénk, ha nem március 15-én?

Kedves Fiatalok!

Lehet, hogy most úgy érzitek, tiétek az egész világ, hogy ide nekem az oroszlánt is. És igazatok van. A nagyra törés hiánya maga a középszerűség. És az élet semmire sem jó, ha nem kezd vele valamit az ember. De a Ti életetekben is eljön a pillanat, és rá fogtok ébredni, hogy kell egy hely, egy nyelv, egy otthon, ahol az ember az övéi között, biztonságban és szeretetben leélheti az életét. Egy hely, ahová visszatérhettek, ahol megérezhetitek, hogy az élet nem hiábavaló, és a végén sem hullik a semmibe. Hozzáadódik és beépül az ezeréves nagyszerű alkotásba, amit egyszerűen csak hazának, magyar hazának nevezünk. Tisztelt Magyar Fiatalok, most a hazának van szüksége Rátok. A hazának van szüksége Rátok, gyertek, és harcoljatok velünk, hogy amikor majd nektek lesz szükségetek a hazára, még meglegyen a hazátok.

Tisztelt Hölgyeim és Uraim!

Azt hiszem, mindent megbeszéltünk. Felszerszámoztunk, felnyergeltünk, és felkészültünk az előttünk álló háromhetes választási hadjáratra. Már csak az maradt hátra, hogy a Jóisten segítségét kérjük. Most nem énekelve, ahogy szoktuk, hanem prózában, versben, ahogy Kölcsey Ferenc tanította nekünk. Ilyet eddig még nem csináltunk, próbáljuk meg együtt. „Isten, áldd meg a magyart Jó kedvvel, bőséggel, Nyújts feléje védő kart, Ha küzd ellenséggel; Balsors, akit régen tép, Hozz rá víg esztendőt, Megbűnhődte már e nép A múltat s jövendőt!” Magyarok! Magasba a zászlókat! Menjetek és harcoljatok! Éljen a magyar szabadság, éljen a haza! Fel, győzelemre!

Hajrá, Magyarország, hajrá, magyarok!

Jó napot kívánok, tisztelt Hölgyeim és Uraim!

Egy sajátos helyzetben találjuk most itt magunkat. Egyszerre emlékezünk meg korábbi döntésekről, jelentünk be újakat, meghallgattuk Miklós képviselői beszámolóját, és közben egy munkásgyűlést is tartanunk kell. Örömmel tesszük ezt. A hölgyektől elnézést kérünk azért a szokatlan helyzetért, hogy mi ülünk, ők meg állnak, de talán megértik, hogy ebben a helyzetben ez most nem nagyon tud másképpen lenni.

Tisztelettel köszöntöm Önöket!

Azért jöttünk végül is ide Önökkel találkozni, hogy bejelentsük, hogy a Rosenberger vállalat a tavaly átadott elektronikai alkatrészgyártó üzem után új fejlesztéseket hoz Magyarországra. A számok mindig összekeverednek, ez talán most nem is olyan fontos, mert a Jászságban sem könnyű az élet, nemcsak itt, a Nyírségben nehéz, tehát két helyszínen hoznak létre újabb befektetéseket: Jászárokszálláson és itt, Nyírbátorban. A jövendő, tehát az előttünk álló időszak befektetései körülbelül kétszer akkorák lesznek, mint ami eddig megtörtént. Pedig ez sem kicsi, hiszen 3,1 milliárd forintból valósult meg ez a gyár. Mint hallhatták, ehhez 858 millió forinttal járult hozzá a kormány, és létrejött 400 új munkahely. A tervünk most az, hogy legyen egy új fejlesztés, amely több mint 6 milliárd forintba kerül majd, és a kormány 1,6 milliárd forintot tesz hozzá. Létre fog jönni több száz, mintegy körülbelül 400 új munkahely. Irigylésre méltó az a tempó, amivel az igazgató úr, Rosenberger házigazda urunk a vállalat vezetését irányítja, illetve amilyen iramot diktál, és mi pedig büszkék vagyunk arra, hogy tartani tudjuk vele ezt az ütemet.

Tisztelt Hölgyeim és Uraim!

Engedjék meg, hogy néhány elismerő szót szóljak a Rosenberger családról, hiszen nemcsak azért tartozunk neki köszönettel, mert komoly beruházást hoz létre majd a jövőben, és nemcsak azért, amit eddig tett, hanem azért is, mert ő már több mint húsz-huszonöt éve, illetve az ő családja Magyarország régi szövetségese. Az elsők között fektetett be Magyarországon a kommunista rendszer összeomlása után. Ez egy családi vállalat, három kontinensen 19 gyárral rendelkeznek. Büszkék vagyunk rá, hogy Magyarország ezek között kiemelt helyen van. Azért fontos az ő példájukat szem előtt tartanunk, mert mi is ezt szeretnénk. Magyarország is szeretne olyan családi vállalkozásokat, amelyek hasonló sikereket mutatnak majd föl. Amikor a rendszerváltás után – én már parlamenti képviselő voltam 1990-ben is –, amikor arról kellett gondolkodni, hogy összeomlik a kommunista nagyipar, akkor utána milyen gazdasági rendszert építsünk föl Magyarországon, hiszen negyvenévnyi kényszerszünet volt, nem volt piacgazdaság, nem volt magántőke, egy teljesen más világban éltük, akkor kerestük a mintákat, hogy mégis milyen országra kellene hasonlítania majd a magyar piacgazdaságnak. És a mi szemünk előtt általában Németország lebegett példaként. Nem azért, mert nagyok és erősek – ez is vonzó persze –, hanem azért, mert a II. világháború után őket a földig rombolták, és a II. világháború után egy reménytelen helyzetből voltak képesek egy olyan új német ipart megteremteni, amelynek ma már csodájára jár a világ. És mi azt gondoltuk, hogyha egy világháború után egy porig rombolt országot újjá lehet építeni, akkor biztosan nekünk is sikerülni fog negyvenévnyi kommunizmus után újjáépíteni Magyarországot, csak egy jó példát kell találni. Ezért van az, hogy Németország és Bajorország, ahonnan a Rosenberger család jön, mindig is példaként lebegett Magyarország szeme előtt.

Tisztelt Hölgyeim és Uraim!

A német családi vállalkozások, a német emberek 68 százalékának adnak munkát, és a teljes német gazdasági termelésnek mintegy 50 százalékát adják. Ide szeretnénk mi is eljutni, mondjuk ki egyenesen. Most egy nemzetközi, német cég beruházásánál vagyunk jelen, illetve a jövőbeli terveit jelentettük be, de azért beszéljünk egy kicsit Magyarországról is. Mi egy olyan gazdaságot szeretnénk, amely úgy néz ki, mint a német; a családi vállalkozások adják a jövőben – reményeink szerint – majd a teljes magyar gazdasági teljesítmény felét, és azt szeretnénk, én személyesen is azt szeretném, hogyha a magyar embereknek mintegy 60-65 százaléka magyar tulajdonú gyárakban és üzemekben dolgozhatna.

Tisztelt Hölgyeim és Uraim!

Azt tanultuk meg a Rosenberger családtól és a bajor gazdaságtól, hogy egy nemzetgazdaság akkor versenyképes, ha a teljesítményének felét a nemzetközi cégek adják, a másik felét pedig a magyar vállalkozások. Egy versenyképes gazdaságnak ezen a két lábon kell állnia. Magyarország is ebbe az irányba halad. Hadd beszéljek Önöknek arról, hogy az elmúlt évek munkájának eredményeképpen óriási beruházások érkeztek Magyarországra. Magyar és külföldi beruházások is megvalósultak. 2017-ben Magyarországon a beruházásoknak a volumene, a nagyságrendje 17 százalékkal nőtt, minden korábbinál magasabb szintre emelkedett. Most nagy számokat mondok, amiket nem biztos, hogy könnyű azonnal értelmezni. 6.440 milliárd forintnyi beruházás történt Magyarországon a tavalyi év során, ez pedig azt jelentette, hogy a magyar gazdaság teljesítménye több mint 4 százalékkal tudott nőni. Én látom a 2018-as évben esedékes magyarországi beruházásoknak a listáját. Nyugodtan mondhatom, hogy ismét hatalmas beruházások lesznek, vannak Magyarországon, és ez azt jelenti, hogy a gazdaságunk teljesítménye 2018-ban is több mint 4 százalékkal, de legalább 4 százalékkal növekedni fog, ez pedig azt jelenti, hogy mind az Önök bérének, mind pedig a nyugdíjasok nyugdíjának megvan a pénzügyi fedezete.

Tisztelt Hölgyeim és Uraim!

Azért is fontos mindaz, amit Rosenberger elnök úrtól hallhattunk, mert ő egy olyan fejlesztésről beszélt, amely már nem egyszerűen csak újabb munkahelyeket teremt, ami ugyan nagyon fontos, hanem korszerű  új munkahelyeket teremt. Fontos dolog, hogy Magyarország ne csak termelési központ legyen, hanem most már kutatási-fejlesztési központ is. Mi a világgazdaság termelési rendszerének nem az alsó fokán akarunk bekapcsolódni, hanem minél magasabb szinten, minél magasabb hozzáadott értéket előállítva. Az igazság az, hogy ehhez két dolog kell. Kell technológia, amit a beruházó hoz, és kellenek hozzá munkások. És most engedjék meg, hogy a munkásokhoz is intézzek néhány mondatot.

Tisztelt Hölgyeim és Uraim!

Akik itt, ebben a gyárban dolgoznak, nem tudom, szoktak-e erre gondolni, de Önök világszínvonalú munkát végeznek. Magyarországra azért érkeznek világszínvonalú teljesítményt nyújtó gyárak, mert ezekhez a gyárakhoz méltó tudású és fölkészültségű munkaerő van Magyarországon. Nemcsak itt, Önöknél Nyírbátorban, mindenhol Magyarországon, a Dunántúlon is, délen is meg északon is. Nyugodtan kimondhatjuk azt, a gazdasági eredmények ezt világossá teszik, hogy a magyar munkások világszínvonalon teljesítenek, világszínvonalú munkásaink vannak. Ezért van arra esélyünk, hogy ne csak összeszerelő üzemeket hozzunk Magyarországra, hanem olyan magas műszaki igényű gyárakat is létrehozzunk Magyarországon, amelyeket Önök képesek működtetni. Nem tudom, Önök itt, a gyárban szoktak-e arról gondolkodni, hogy miért éppen ide jön a befektető? Természetesen egy beruházáshoz kell befektetendő tőke meg technológia, de miért éppen Nyírbátorba vagy éppen Magyarországra jönnek ezek a beruházások? Azért, mert itt vannak olyan munkások, akik képesek ezeket a gyárakat működtetni. Egy-egy ilyen beruházásért óriási versenyfutás van. Amikor a Rosenberger vagy bármelyik másik cég létre akar hozni egy új beruházást a világban, különösen olyan cégek esetében, amelyek több kontinensen dolgoznak – itt ez a gyár például három földrészen dolgozik –, akkor versenyezni kell a befektetésért. Különböző országok, különböző helyszínek versenyt futnak, a tulajdonosok pedig mérlegelik, hogy hol hozzák létre az új üzemeket. És ebben a versenyfutásban a döntő szempont – ha szabad így fogalmaznom: a pont az i-n, amit föl kell tenni – a munkások képzettsége, a munkások tudása, a munkások fegyelme és teljesítménye. Ha Önök és a magyarországi munkások nem lennének ezen a színvonalon képesek teljesítményre, akkor ezek a világszínvonalú beruházások nem ide jönnének, hanem más helyeire mennének a világnak.

Tisztelt Hölgyeim és Uraim!

Örömmel hallottam, amit Simon Miklós mondott, hogy eredményeket értünk már el a munkanélküliség elleni küzdelemben, hiszen az 20 százalék fölött volt itt, a Nyírségben, de meg kell mondanom, hogy egyáltalán nem vagyok elégedett az elért eredménnyel, mert még mindig 9 százalék. 8,9 százalék. Ez sok. Az ország más részein, közöttük régi iparvárosokban, amikre korábban nem úgy tekintettünk, mint a jövő nagy és fejlődő helyszíneire – Tatabánya, Dunaújváros, ezek nehéz állapotban lévő városok voltak harminc évvel ezelőtt –, ezekben a városokban 2-3 százalék a munkanélküliség. És itt, Önöknél is az a helyzet, megmondom őszintén, hogy nemcsak a munkanélküliek vannak, hanem munkaerőhiány is van. Erre majd megoldást kell találnunk, az mégsem normális dolog, hogy egyfelől van 9 százaléknyi nem dolgozó emberünk, és közben százszámra keresnek új munkásokat az itt megnyíló új üzemekben. Erre megoldást kell találnunk, és a megoldás nem lehet más, mint a munka. Mindenkinek kell ajánlanunk olyan munkalehetőséget, amit el tud vállalni.

A jövőre nézve, tisztelt Hölgyeim és Uraim, hiszen ne áruljunk zsákbamacskát, mégiscsak egy választási kampány közepén is állunk, a jövőre nézvést én három dolgot tudok ajánlani az itt dolgozó munkásoknak és általában a magyarországi gyárakban dolgozó magyar embereknek. Tudjuk ajánlani azt, hogy lesz munka. Ezt vállaltuk. Tíz év alatt egymillió új munkahelyet vállaltunk, és több mint hétszázötvenezret már létre is hoztunk. Tehát tudjuk vállalni azt, hogy mindenkinek lesz munkája. Vállaljuk, hogy támogatni fogjuk a családokat úgy, ahogyan eddig is támogattuk, különösen a nőket, akik egyébként gyermeket is nevelnek a munka mellett. Meg fogják kapni a családtámogatási rendszerből fakadó összegeket úgy, mint eddig, és a „nők 40” nyugdíjas rendszert is életben fogjuk tartani, meg fogjuk védeni, fönn fogjuk tartani. És meg fogják kapni a tiszteletet nemcsak Magyarország kormányától, hanem meg fogjuk követelni mindenkitől, hogy megadja a magyar embereknek a tiszteletet – külföldi politikusok vagy éppen magyarországi befektetők esetében is így van ez –, amely megilleti a magyar embereket. Ha van munka, ha támogatják a családokat, és van tisztelet, akkor lesz méltányos élet Magyarországon.

Tisztelt Hölgyeim és Uraim!

Szeretném Önöket arra is emlékeztetni, hogy mindazt, amit eddig elértünk, azt meg is kell védeni. Ezek nem a semmiből jöttek létre. Komoly erőfeszítések kellettek hozzá. Ehhez a munkahelyhez is a tulajdonos úrnak az erőfeszítése, a kormány támogatása és az itt dolgozó embereknek a munkaminősége is kellett. Azonban ezeket a vívmányokat és eredményeket meg kell védeni. Az egyik döntő szempont a munka minősége mellett, amikor Magyarország mellett döntenek a befektetők, vagy egy magyar vállalkozó arról dönt, hogy a pénzének, a profitjának egy részét újabb befektetésekre fordítja, az a körülmény, hogy Magyarország egy biztonságos ország. Ezért szeretném Önöknek különösen a választás előtt a figyelmébe ajánlani, hogy a legfontosabb feladat, hogy Magyarország biztonságát fönntartsuk. Magyarországot megvédjük, a határainkat megvédjük, és ne engedjük, hogy Magyarországon olyan állapotok alakuljanak ki, mint jó néhány országban tőlünk nyugati irányban. Magyarország biztonságát meg kell védeni. Van mit veszítenünk. Ha április 8-án nem egy országot megvédő, nemzeti kormány alakul, akkor még baj is lehet.

Tisztelt Hölgyeim és Uraim!

Végezetül nem maradt más hátra, mint hogy gratuláljak a nyírbátoriaknak ehhez az üzemhez és a most bejelentett fejlesztésekhez. Szeretném megismételni, hogy a döntés, Nyírbátor számára kedvező befektetési döntés tekintélyes részben az Önök munkaminőségének köszönhető. Szeretném, ha Önök büszkék lennének arra a munkára, amit itt elvégeznek, és büszkék lennének arra az eredményre, ami újabb és újabb beruházásokat hoz Magyarországra. Ne felejtsék el, hogy Magyarországon több mint százharmincezer ember keresi a kenyerét olyan üzemekben, mint ez, olyan üzemekben, amelyek a járműgyártáshoz kapcsolódnak. Ez a beruházás azért fontos számunkra, mert ez már nemcsak a jelenről, különösen a következő beruházások nemcsak a jelenről, hanem már a jövőről is szólnak. A világ fejlődik, digitális forradalom zajlik, robotizáció zajlik a világban. Magyarországnak olyan beruházásokra van szüksége, amelyek a legújabb technológiai színvonalon valósulnak meg, és olyan munkásokra van szükségünk, akik a legújabb technológiai színvonalú gyárakat is képesek olyan jól működtetni, mint tették eddig, a régebbi típusú magyarországi gyárakkal. Ehhez kívánok Önöknek sok erőt és jó egészséget! Arra kérem Önöket, különösen a munkásokat, hogy adják át a jókívánságaimat a család többi tagjának is.

Köszönöm szépen, hogy meghallgattak!

Jó napot kívánok, tisztelt Hölgyeim és Uraim!

Tisztelettel köszöntöm a várpalotaiakat, a pétfürdőieket. Látom, vannak Veszprémből is, és jöttek Fehérvárról is. A polgármester urakat tisztelettel köszöntöm. Mielőtt elmondanám az erre az alkalomra kanyarított hivatalos megnyitó köszöntésemet, egy személyes megjegyzést szeretnék tenni. Cser-Palkovics polgármester úr nyilván érteni fogja, amit mondok, hiszen én is abba a szomszéd várba való vagyok, amelyet most ő vezet. Gyerekkorom régi élménye mindmáig friss az emlékezetemben, hogy rendszeresen erre jöttünk, és Várpalotán át kellett jönni, ami egyfelől ésszerűtlen volt, mert éreztük, hogy a pokolba kívánnak bennünket azok, akik itt békességben akarnak élni, mi pedig másik, több mint 19 ezer járművel áthajtunk itt a városon. De ennél szomorúbb élmény az, hogy a város bejáratánál állandóan rendőrök posztoltak, mindig megbírságolták az embert, lehetetlen volt elkerülni. Az ország legszőrösszívűbb rendőrei szolgáltak itt, és mi, fehérváriak is hozzájárultunk jelentős összegekkel, hogy a rendvédelmi bírságok révén az a pénz összegyűljön, amelyből ezt az elkerülőt meg lehetett építeni.

Tisztelt Hölgyeim és Uraim!

Ami a mai alkalmat illeti, a magyar kormány nevében tisztelettel köszöntöm Önöket, és örülök annak, hogy egy jókora adósságot törleszthetünk Várpalota felé. Ez régi terve volt a város polgárainak, legyen végre egy elkerülő út. Ez nem csoda, hiszen ki szeretne egy olyan főút mellett élni, amelyen húszezer jármű dübörög végig naponta? Hallhattuk, ez nemcsak zajjal jár, nemcsak a levegőt szennyezi, de veszélyes is volt. Ma azért állhatunk itt, mert a várpalotaiak éles szemmel olyan képviselőt küldtek a Magyar Országgyűlésbe, és itt most Kontrát Károly úr nevét külön meg kell említenem, és olyan városvezetőket választottak, Mártának is köszönjük a munkáját, akik addig jártak a kormány nyakára, míg el nem érték azt, amire Várpalotának és a várpalotaiaknak szükségük van. És sorban ki is harcoltak mindent.

Ma persze itt egy elkerülő utat adunk át, de emlékeztetem magunkat arra, hogy az MVM Zrt. itt az Önök megyéjében, Veszprém megyében hét naperőmű-beruházást valósít meg hamarosan, és ebből kettőt Várpalotán fog megépíteni. Tanuszodát építünk, 800 millió forintból megújítottuk a kórházat, de ahogyan Károlytól hallhattuk: még mindig sok probléma van. Úgyhogy vannak újabb terveik is a várpalotaiaknak, mert úgy gondolják, hogy ott még maradt teendő bőven, amit a kormánynak el kell végezni. Összeszámoltam, hogy a várpalotai iskolákban összesen 465 millió forint értékben hajtottunk végre fejlesztéseket. Elköltöttünk 150 millió forintot a Thury-vár felújítására, és 464 millió forrást javaslunk a Zichy-kastély, a Trianon Múzeum turisztikai fejlesztésére. És mielőtt kijöttünk volna ide, Önökhöz, a polgármester asszonnyal tárgyaltam, és megállapodtunk abban, hogy a Thury-várra egy minden országos programtól különálló, önálló fejlesztési tervet fog készíteni a város, hogy kihasználhassák az abban rejlő gazdasági és turisztikai lehetőségeket. Most pedig átadjuk a várost tehermentesítő 9,4 kilométeres elkerülő utat, amit a kormány 28, azaz huszonnyolcmilliárd forintból épített meg.

Tisztelt Hölgyeim és Uraim!

Egy ilyen forgalmas út, miközben persze kényelmetlenséget is hoz az emberek nyakába egyben azt is jelzi, hogy azért Várpalota kiváló helyen van, a Veszprém–Székesfehérvár tengelyen nagyjából félúton. Nekünk most az a célunk – remélem, ezt sikerült megvalósítani –, hogy a várpalotaiak ezentúl úgy élvezhessék kiváló földrajzi elhelyezkedésük előnyeit, hogy közben a hátrányaitól megszabadulnak. Elsősorban a várpalotaiak biztonsága és jobb életminősége volt az az érv, amit Kontrát Károly bemutatott a kormánynak, és ami eldöntötte a kérdést, hogy az elkerülőt mindenképpen meg kell építeni.

Tisztelt Hölgyeim és Uraim!

Arról is hadd szóljak néhány szót, hogy a polgárok biztonságán és kényelmén túl van egy másik fontos szempont, ami az ilyen beruházási döntések mögött megtalálható. Ez pedig a versenyképesség. Meggyőződésem, hogy Várpalotát és az egész térséget tesszük versenyképesebbé ennek az útnak az átadásával. A modern világban a versenyképesség alapja a kiváló infrastruktúra. Tervünk az, hogy minden várost be tudjunk kapcsolni az országos közlekedési hálózatba, a sztrádákat mindenkihez közelebb vigyük, a sztrádák pedig elérjék az országhatárokat.

Tisztelt Hölgyeim és Uraim!

2010 óta Magyarországon 670 kilométernyi új útszakasz épült, hozzávetőlegesen 1.200 milliárd forintból. Ezek közül 389 kilométer volt új gyorsforgalmi út, 164 kilométer új főút, és 119 kilométer egyéb, alsóbb besorolású útszakasz. 2022-ig további 900 kilométernyi négysávos útszakasz készül majd el Magyarországon, reményeink szerint azokat is majd átadhatjuk, de erről majd április 9-én tudunk bővebben nyilatkozni.

Tisztelt Hölgyeim és Uraim!

A meglévő úthálózat karbantartásáról is gondoskodtunk. Közel 4.000 kilométernyi útszakasz újult meg, ennek ellenére még mindig nagyon sok a panasz az ország különböző részein. A fennálló úthálózat fönntartására a jövőben többet kell fordítanunk. A Székesfehérvár–Várpalota–Veszprém tengelyen százezer ember él, és több száz vállalkozás működik, közöttük jó néhány nagyvállalat is. Most azt tettük meg, azt értük el, hogy ezzel az úttal egy teljes hosszában négysávos, településeket elkerülő összeköttetést hoztunk létre Székesfehérvár, valójában az M7-es autópálya és Veszprém között. A szakasz folytatásaként pedig megindult az M8, Körmend–Rábafüzes kapcsolat kivitelezése is. A mostani fejlesztéssel százezer ember életminőségén és több ezer vállalkozás versenyképességén javítunk, és elérhető közelségbe hozza ez a mai útszakasz azt a tervünket vagy célunkat, hogy a Székesfehérvár–Várpalota–Veszprém tengely hamarosan a magyar gazdaság egyik zászlóshajója legyen.

Tisztelt Hölgyeim és Uraim!

Ez pedig akkor fog bekövetkezni, hogyha a tengely minden tagja külön-külön is erős lesz. Székesfehérvár teljesítményét senkinek sem kell bemutatni, ez egy bivalyerős város. Veszprém is sok izmot szedett magára a Modern Városok Programban, és megkap minden olyan támogatást, ami ahhoz kell, hogy gazdasági központtá nője ki magát. A következő kormányzati ciklusban a mi terveink szerint a középvárosokra és a falvakra fogunk majd összpontosítani. A középvárosok fejlesztési programjának olyan városok adják a magját, a lényegét, mint amilyen az Önök városa, Várpalota.

Tisztelt Hölgyeim és Uraim!

Ugyanakkor arról is beszélnem kell – a választási kampánytól függetlenül is, de annak árnyékában különösképpen –, hogy persze lehetnek nekünk terveink útépítésre, fejlesztésre, zászlóshajókra, középvárosokra, modern falvakra, hogyha egyébként a forrásokat Magyarország fejlesztése helyett a migrációra kell költenünk. Erről egyenesen és őszintén kell beszélnünk. Az igazság az, hogy minden fejlesztésnek a pénzügyi alapjai veszélybe kerülnek abban az esetben, ha ránk erőltetik azokat a brüsszeli terveket, amelyekkel Magyarországot bevándorlóországgá akarják velünk alakíttatni. A migráció integrációt jelent, rengeteg pénzbe kerül. A magyar vidék, a magyar középvárosok fejlesztési forrásait, ha Magyarország bevándorlóország lesz, illetve azzá teszik, akkor leginkább majd integrációra és egy bevándorlóország fölépítésére kell fordítanunk. Mindenkit szeretnék emlékeztetni arra, nincs messze, menjenek el Ausztriába vagy Bajorországba, és nézzék meg, hogy a pénzügyi források milyen hatalmas százalékát emészti föl egy gazdag ország esetében is egy bevándorlóországnak a fölépítése. Agyonnyomná Magyarországot. A jövőre vonatkozó fejlesztési terveinket, a nyugdíjemelést, a családtámogatást mind zárójelbe tehetnénk, hogyha évente mintegy kilencmillió forintot ki kellene fizetnünk a bevándorlók után.

Tisztelt Hölgyeim és Uraim!

A közbiztonság romlásáról, a terrorveszélyről pedig már nem is akarok szólni. Most csupán a gazdasági vonatkozásokról beszélek. Magyarország egész egyszerűen ezt nem bírná ki. Évente 100 milliárd forint körüli összeg csak az, ami egy bevándorlóország közvetlen első éves működtetése során szükséges lenne. Én azt javaslom, hogy a rendelkezésünkre álló forrásokat inkább fordítsuk olyan célokra, amelyek valóban az itt élő magyarok érdekét szolgálják. Ezért egyáltalán nem mindegy, hogy április 8-án hol fognak ünnepelni majd: Várpalotán vagy Brüsszelben. Én azt tanácsolom, hogy inkább ünnepeljünk Várpalotán, Veszprémben, Székesfehérváron vagy Budapesten, a magyarok ünneplésétől legyen hangos az az este.

Tisztelt Hölgyeim és Uraim!

Végezetül pedig nem maradt más dolgom, minthogy köszönetet mondjak minden mérnöknek és dolgozónak, akinek munkája volt ebben az útban, és határidőre, kiváló minőségben megépítették ezt az útszakaszt. Köszönjük szépen! Ha ők nincsenek, akkor hiába lett volna a kormány szándéka, a kiváló képviselő, a bennünket mindenben támogató polgármester asszony, ezt a munkát nem tudtuk volna elvégezni. De elvégeztük, ezt tehát kipipálhatjuk, ezzel a feladattal megvolnánk.

Hajrá, Várpalota, hajrá Magyarország!

Tisztelt Hölgyeim és Uraim! Kedves Fiatalok!

Azért vagyunk ma itt, hogy kitüntessük egy sporttörténelmi jelentőségű magyar siker hőseit. Megköszönjük Önöknek minden idők legjobb magyar téli olimpiai szereplését és a magyarok téli olimpián szerzett első bajnoki címét. Az utóbbi hetekben olyan területeken, szakágakban értünk el sikereket, ahol korábban nem, és olyan magasságokba jutottunk, ahova korábban nem értünk fel. Babos Tímea az Australian Openen párosban lett első, a short track férfi váltónk megszerezte a magyar sport első téli olimpiai aranyát, Márton Anita révén pedig most már van a magyar atlétikának világbajnoki aranyérme is. A korcsolyázók világraszóló sikere bizonyára azért születhetett meg, mert Önök hittek benne. És nemcsak hittek benne, de keményen meg is dolgoztak érte. Mindenki hozzátette a maga részét: versenyzők, edzők és a szakmai stáb tagjai egyaránt. Volt, aki a rutinját; volt, aki a kivételes szakmai tudását; volt, aki a lendületét és kockázatvállalását. Azok mellé pedig, akik a munkát mindig és becsülettel elvégzik, és készek egy csapatért mindent oda-, illetve beleadni, végül odaáll a szerencse is. Vannak, akik mindig a biztonságos és jól bejáratott utakat keresik. Önök talán úgy mondanák, hogy csak tartják a pályát, és vannak, akik szerint az akadályok azért vannak, hogy átugorjuk őket, akik azt mondják, hogy ide nekem az oroszlánt is. Az olimpia eszméje végül is róluk szól, Önökről szól: gyorsabban, magasabbra, erősebben!

Nekünk, magyaroknak a győzelmet és a sikert sosem adják ingyen. Kell hozzá hit, bátorság és akarat. Ez a magyar virtus, amelyet Önöknek köszönhetően újra láthatott az egész világ. Önök, kedves Fiatalok, az elmúlt években, együtt a fölkészülésüket segítő szakmai stábbal és a Magyar Országos Korcsolyázó Szövetséggel felépítettek egy új magyar sikersportágat. És ez akkor is igaz, ha már voltak alapok, amelyekre építkezhettek. Kevesen tartják számon, de a magyar sport, a teljes magyar sport első világbajnoka egy műkorcsolyázó hölgy volt, Kronberger Lili, aki ezt a címét háromszor meg is védte. Köszönettel tartozunk azoknak is, akik lerakták Magyarországon a rövidpályás gyorskorcsolyázás alapjait, hogy aztán Önök öles léptekkel elinduljanak fölfelé. A középmezőnyből az európai elitbe. Az európai elitből a világ élvonalába.

Tisztelt Olimpikonok!

Önök ismét bizonyítékát adták, hogy mi, magyarok olyan dolgokra is képesek vagyunk, amivel alaposan meglepjük a világot. Nem vagyunk téli olimpiai nagyhatalom, de gyorskorcsolyában most a mi hátunkat nézte a világ. Óriásokkal versenyeztünk. Mindezt úgy, hogy az erőforrásaink egész egyszerűen nem említhetők egy lapon velük. Kína most kétezer fedett jégpályát épít, Kanadában a fedett pályák száma több mint kétezer, az Egyesült Államok a világ első gazdasága, Japán a harmadik, Dél-Koreában a rövidpályás gyorskorcsolyázók száma százezres nagyságrendű. Hadd említsek néhány tényt a hazai valóságból. Magyarországon az igazolt rövid pályás gyorskorisok száma százötven, a fedett pályák száma huszonkettő. Látható, van még hová fejlődnünk. A kormány most azt szeretné elérni, hogy minden megyei jogú nagyvárosban legyen legalább egy fedett jégpálya, és a fővárosban legalább egy tucat. Legutóbb, múlt pénteken Nyíregyházán adtuk át a legújabb fedett jégpályát, amelyet tao-forrásból épített a város, a kormány csak az önrészt adta hozzá. Így ismét bizonyítást nyert, hogy a tao bevezetésével a magyar sport és a sportoló gyermekek sokat nyertek. Jó döntésnek bizonyult az is, hogy a kiemelten támogatott sportágak közé soroltuk a korcsolyasportot is. 2010 előtt, a nemzeti kormány előtti időkben a Magyar Országos Korcsolyázó Szövetség támogatása 70, azaz hetvenmillió forint volt évente, ma ennek több mint tízszerese. Örülök, hogy a korcsolyázók bebizonyították, jó helyre ment a támogatás.

Tisztelt Olimpikonok!

Döntöttünk a Nemzeti Korcsolyázó Központ megépítéséről is, amely az Istvánmezőn lesz. Elmondhatjuk, hogy Európa egyik legkorszerűbb létesítménye épül ott, négy jégkorongpályával, 1.400 méteres, hosszúpályás gyorskorcsolyapályával és korcsolyaakadémiával. Ezzel elődeink lábnyomába lépünk, akik a városligeti jégpálya megépítésével a kontinens első műjégpályáját építették meg a XIX. század végén, amely – ha jól látom – egyúttal a világ legszebb fekvésű koripályája is.

Tisztelt Hölgyeim és Uraim!

A mostani olimpia mérlege egy aranyérem, egy negyedik, két ötödik és egy hatodik hely, 15 olimpiai pont és egy végtelenül szimpatikus csapat. Önök nemcsak egy eddig példátlan sikert arattak Magyarországnak, de jó hírünket is vitték a nagyvilágban, és nekünk, magyaroknak ez fontos. Egy sportoló az olimpián mindig az általa képviselt ország nagykövete is. Köszönjük, hogy Önök pedig kiválóan látták el ezt a feladatot.

Tisztelt Hölgyeim és Uraim! Kedves Fiatalok!

Mindezek után szeretném még egyszer megköszönni, hogy Önök mertek nagy tervet kovácsolni, merték azt álmodni, hogy akár mi, magyarok is lehetünk egy korcsolyanemzet. Köszönjük, hogy nemcsak eltervezték, de végre is hajtották, nemcsak kitűzték a célt, de addig űzték-hajtották, amíg el nem érték. Szeretném megköszönni a munkáját mindenkinek, aki részt vett ebben a történelmi sikerben, és itt nemcsak a sportolók, az edzők és a szakemberek rengeteg befektetett erőfeszítésére gondolok. Kellett ehhez még egy sportszerető nép is, amely az adójával és a szurkolásával biztos alapot teremtett a fölkészüléshez. Nincs abban semmi túlzás, hogy a magyarok mindig úgy érzik, és úgy is mondják, hogy mi győztünk, mi nyertünk olimpiai aranyat.

Tisztelt Hölgyeim és Uraim!

Nyolc év alatt ismét visszaküzdöttük magunkat a világ első harmadába, sikereket érünk el a sportban, a művészetben és a tudományban is. Érdemes ezen az úton továbbmennünk a világ élvonala felé.

Hajrá, Magyarország, hajrá, magyarok!

Jó napot kívánok, tisztelt Hölgyeim és Uraim!

A csonton sok hús nem maradt, lényegében minden fontos dolog elhangzott. Nem hálás dolog ilyenkor beszélni, különösen, hogyha a közönség már olyan fáradt, mint amilyenek most Önök. De talán jól is van ez így, mert így a politikáról mondhatok néhány szót. Legelőször is köszönetet mondok a munkatársaimnak, a jegybank elnökének és a gazdasági miniszternek az előadásukért, és megköszönöm az együttműködő partnerünknek, a kamara elnökének, Parragh László úrnak az előadást. A mi fölfogásunk szerint, amikor az ország vezetéséről, kormányzásáról vagy a politikáról gondolkodunk, akkor több modell közül választhatunk. Én személy szerint azon az alapon állok és a kormány is, hogy a politika egy olyan terület, ahol egyedül sohasem lehetsz okos. Tehát mindig meg kell találni azokat az embereket, akik képesek egy-egy területet teljes felelősséggel elvinni. Magyarország egy szerencsés ország ebből a szempontból, mert az elmúlt években számos, a jövő szempontjából kulcsfontosságú területen sikerült megtalálni azokat a minisztereket – most persze ezt túlzásnak fogják érezni az érintettek, de nyugodtan mondhatom, hogy államférfiakat –, akik egy-egy területet, amely a magyar nemzet szempontjából kulcsfontosságú, teljes autoritással, szuverén módon tudnak irányítani. Szerencsés ország vagyunk, mert Matolcsy György vezeti a jegybankot. Egy hazafias érzelmű, nemzetközi kitekintésű kormányzója van a pénzünk értékét garantáló intézményünknek. Szerencsések vagyunk, mert Varga Mihály az elmúlt években bebizonyította, hogy képes kézben tartani és irányítani a magyar gazdaságpolitikát, ezt az előbbi előadásból is láthatták. Szerencsések vagyunk, mert olyan belügyminiszterünk van, aki a közrendőrtől járta ki az iskolát egészen a tábornoki fokozatig, és ezért pontosan tudja, hogy mit jelent az, hogy biztonság. Nem papírból tanulta, és nem gondolja, hogy, mondjuk, a határvédelmet virágcsokrokkal és plüssállatkákkal kell megoldani. Ott egészen másfajta eszközökre van szükség. És örülhetünk annak is, hogy fiatal titánt találtunk a külügyi terület élére, aki – meggyőződésem szerint – még hosszú ideig képes magyar szívvel, európai kitekintéssel és higgadtan képviselni Magyarországot. És majd meg fogják látni, hogy jelentősége van annak is, hogy úgy látom, hogy megtaláltuk azt a hölgyet Novák Katalin személyében, aki a demográfiai fordulathoz szükséges kormányzati politikát a következő években képes lesz összeilleszteni és talán le is vezényelni.

Talán már ez is elég ahhoz, hogy úgy érezzék, hogy nem jöttek hiába. Van itt még azonban egy-két dolog, ami előttem elhangzott, és szeretnék azokra reagálni. Az első a választási költségvetés kérdése. Nem lesz választási költségvetés. A magyar parlament elfogadta a 2018-as évre vonatkozó és érvényes költségvetést. Ez egy törvény, ezt be fogjuk tartani. Ez a költségvetési hiányt 2,4 százalékban határozza meg. Van mozgástér ezen belül a kormányzat számára még a következő hetekben, de csak ezeken a kereteken belül. Sosem fogok hozzájárulni ahhoz, hogy visszavigyék Magyarországot, vagy visszacsússzon Magyarország oda, ahol a szocialisták kormányzása idején volt, amikor az a primitív gondolat uralkodott, hogy az embereket meg kell vásárolni a választás előtt, és nem nagy ár ezért az sem, hogyha közben szétromboljuk, szétdúljuk, földúljuk a költségvetést. Ezt nem lehet megcsinálni egy országgal, mert utána ennek óriási árát kell mindannyiunknak közösen megfizetni. Ezért nem lesz választási költségvetés, a hiány mindenképpen 3 százalék alatt marad, de az én véleményem szerint a legvalószínűbb az, hogy a törvényben szereplő 2,4 százalékos hiányt a 2018. év végéig, látni fogják, hogy betartottuk.

Tisztelt Hölgyeim és Uraim!

Mindenki 2010-től 2018-ig összegezte a történéseket. Valóban, ez fontos periódusa volt a magyar gazdaságtörténetnek, nemcsak azért, mert végigéltük, és mi magunk is nyolc évvel idősebbek lettünk, hanem mint az ábrákból láthatták, a magyar gazdaság – meg az életben is tapasztalhatták, gondolom – alapjaiban változott meg. Sodródás, útkeresés és kényszerek közötti egyensúlyozás után 2010-től – mint láthatták – a fordulat, növekedés és egyéb áldozatait is megfizetve egy másik pályára állt a magyar gazdaság. Létezik egy magyar modell, amiről majd szeretnék is mondani néhány szót. A történetet, hogy mindez, hogy történt, mindannyian jól ismerik, csak röviden fogom összefoglalni. 2010-ben veszélyben éreztük Magyarországot, mert a baloldal nyolc éves kormányzása után egy széteső félben lévő, pénzügyileg kiszolgáltatott országot kellett átvenni az akkor megalakuló polgári kormánynak. Egyszerre kellett talpra állítanunk a magyar gazdaságot, vissza kellett szereznünk a munka becsületét, meg kellett teremteni a pénzügyi stabilitást, és ki kellett harcolni – mert azt sosem adják csak úgy vissza – az ország pénzügyi függetlenségét. A bajt tetézte, hogy nemcsak az ország adósodott el 2010 előtt, hanem adósságcsapdába hullott, vagy oda kergették – ez talán politikai megítélés kérdése – az önkormányzatokat és a magyar családokat is. 2010-ben azt tanultuk meg, hogyha lehetetlen feladatról van szó, akkor leginkább csak magunkra számíthatunk. Ki gondolta volna a 2010-es választások éjszakáján, hogy nemsokára haza fogjuk küldeni a Nemzetközi Valutaalapot? És hogy alig öt év leforgása alatt – messze a végleges határidő lejárta előtt – az utolsó centig vissza fogjuk fizetni a mentőcsomagnak nevezett, valójában pénzügyi zablát jelentő IMF- és európai uniós hiteleket? Mégis megcsináltuk. Arra is érdemes visszaemlékezni, hogy mennyien gúnyolódtak rajtunk 2010-ben, amikor azt mondtuk, hogy tíz év alatt létre kell hozni egymillió új munkahelyet. Ma a magyar gazdaságban 736 ezerrel több munkahely van, mint 2010-ben volt, és a munkanélküliséget a 12 százalék fölötti szintről 3,8 százalékra hoztuk le, a teljes foglalkoztatás karnyújtásnyira van. Az európai élmezőny a következőképpen néz ki a munkanélküliség című versenyben: Csehországban 2,4 százalék, Máltán 3,5 százalék, Németországban 3,6 százalék, Magyarországon pedig 3,8 százalék. A következő kormányzattól, amennyiben azért én viselem majd a felelősséget, azt várrom el a gazdaság irányítóitól, hogy Csehország mögé lépjünk, a németeket is, Máltát is meg kell előznünk, alacsonyabb munkanélküliségre van szükségünk, mint azokban az országokban.

Amikor 2010-ben azt mondtuk, hogy helyre fogjuk állítani a költségvetési egyensúlyt, csökkenteni fogjuk a munkát terhelő adókat, támogatni fogjuk a magyar családokat, akkor mindenki kijelentette, hogy ez bár szép, de együtt, egyszerre nem lehetséges. Azonban, mint kiderült, ez lehetséges volt, és ez fölhívta a figyelmet arra, hogy a gazdaságpolitika nem csupán intellektuális kérdés. Kétség kívül az is. Nem árt, hogyha van a kormányban jó néhány gazdaságpolitikailag művelt ember, de alapvetően mégiscsak politikai stabilitás, cselekvő- és döntésképesség kérdése. A gazdaságpolitikához, a jó gazdaságpolitikához nemcsak ész kell, hanem stabilitás, erő, döntés- és cselekvőképesség is. A költségvetés egyenlege az Európai Unióhoz való csatlakozás után, 2010 előtt soha nem volt 3 százalék alatt, ezért sújtottak bennünket az ábrákon is látható túlzottdeficit-eljárással. Emlékeztetném Önöket, hogy volt olyan év, amikor a 9 százalékot is meghaladta a költségvetés hiánya. Az államadósság ebben az időszakban – 2002 és 2010 között – egyetlen évben sem csökkent, folyamatosan csak nőtt. Az adók összességükben nem csökkentek, hanem jelentősen növekedtek, és mindenfajta trükkökkel – ahogy a klasszikusok mondják: ezer és ezer trükkel, amit nem kell mindenkinek ismernie részleteiben – sikerült csak a víz fölött tartani magunkat. Azt tudom jelenteni Önöknek, tisztelt Kamarai Tisztségviselők, hogy ma hatodik éve 3 százalék alatt van a hiány. Brüsszelben a kárunkra trükköznek. Egyre-másra betesznek a költségvetési hiányba olyan elemeket, amelyek nem tartoznak oda. Legutóbb az Eximbankot helyezték el teljesen indokolatlan és nyilvánvalóan kettős mércét mutató módon. Mégis, dacára annak, hogy Brüsszelben a mi rovásunkra trükköznek, az államadósság mégis minden évben csökken. Majd a számokat össze kell fésülnöm a jegybank elnökének adataival, de az én számításaim szerint a kamatterhek 2009-ben a nemzeti össztermék 4,5 százalékát tették ki, és ez 2017-re stabilan 3 százalék alá szorult. Azt jelenti ez a 1,5 százalékos különbözet, hogy 450 milliárd forinttal kevesebb kamatfizetési kötelezettség terhel bennünket, mint korábban. A családok támogatása komoly tétel.

A nyugati partnereink leginkább azt nem értik, hogy ezt hogyan és miből tudjuk finanszírozni, hiszen olyan intézkedések és politikák vannak Magyarországon, amelyeket a nálunk jóval gazdagabb nyugat-európai országok sem engednek meg maguknak. Gyermekek ingyenes étkeztetése, tankönyvtámogatás, családi adókedvezmény, közben megmaradt a családi pótlék és az otthonteremtési támogatás. A megfejtés ott van. Nézzük a 2017-es évet! 2017-ben a multik és a bankok különadók formájában befizettek 670 milliárd forintot, és családtámogatásra kifizettünk 765 milliárd forintot. Tehát azt kell mondanom, hogyha politikailag beszélek, hogy a multikkal és a bankokkal fizettetjük meg a demográfiai fordulatot, illetve a magyar családtámogatási rendszert. Plusz még a kamatterhek csökkenéséből megmaradó költségvetési pénzek egy részét csoportosítjuk át ide, ezért gondolom azt, hogy Magyarországon van lehetőség arra, hogy erőteljesen finanszírozzuk azt a demográfiai fordulatot, amiről Matolcsy György beszélt, és nem szabad beletörődnünk azokba a szociológiai és filozófiai eszmefuttatásokba, amelyek azt mondják, hogy a modern világban nem lehetséges elérni, hogy egy családban legalább két gyermeket vállaljanak a szülők. Szerintünk ezt igenis el lehet érni. Ez persze az emberek, a hölgyek és urak döntése, különösen a hölgyeké, de döntő módon befolyásolni vagyunk képesek az ő döntéseiket akkor, hogyha egyébként tiszteletet mutatunk, ha támogatást adunk, és segítséget nyújtunk a számukra. Tehát Magyarország önerőből képes végrehajtani azt a demográfiai fordulatot, amely minden további nemcsak sikerünknek, hanem biológiai megmaradásunknak is az alapja.

Tisztelt Hölgyeim és Uraim!

2010-ben 92 ezer gyermek étkezett ingyen, 2017-ben pedig félmillió. A diákok 85 százaléka Magyarországon ma ingyen kapja a tankönyvcsomagot. Az óvodai férőhelyek száma tízezerrel, a bölcsődei férőhelyeké pedig tizenkétezerrel növekedett 2010 óta. Nem tudom, hogy emlékeznek-e még arra a szóra, hogy megszorítás. 2009-ben még egyhavi nyugdíjat és egyhavi bért vettek el a nyugdíjasoktól, illetve a munkában álló emberektől, és én arra is emlékeztetném azért Önöket – csak hogy mindenki jól tudja mérlegelni az áprilisi döntését –, hogy az ingatlanadót is bevezették. 2010-ben a magyar közgazdászok és a kormányzati politika, mondjuk úgy, hogy gurui, elképzelhetetlennek tartották még azt, hogy megszorítás nélkül is lehet sikeres gazdaságpolitikát folytatni. Erre cáfolt rá Matolcsy György 2010-ben megkezdett miniszterségének teljesítményével. Sikerült, hálásak vagyunk érte.

Hogyan sikerülhetett? Nagyon fontos, hogyha az ember elér valamilyen eredményt, akkor pontosan megértse, hogy mi volt a szerencse, mi volt a tudás, mi volt az ellenfél gyengesége, egyáltalán: miből állt össze a siker? Amikor én megpróbáltam megérteni, hogy 2010 és 2018 között hogyan juthattunk el oda, amiről az előttem szólók beszéltek, akkor különvettem azokat a dolgokat, amiket nem csináltunk, és ezért sikeresek lehettek gazdaságpolitikai értelemben, és mi az, amit csináltunk.

Mi az, amit nem csináltunk? Az első, hogy nem az IMF-re építettünk. A második, hogy nem kerestünk külföldi modelleket. Tanulmányoztuk őket, megértettük őket, de nem egy külföldi modellt kerestünk, amit majd követhetünk, hanem azt gondoltuk, hogy a magyar adottságokból kell kikovácsolni, formába önteni a saját, a mi karakterünkhöz illeszkedő társadalmi és gazdasági modellt. És a harmadik fontos dolog, amit nem csináltunk, hogy nem fogadtunk el semmilyen fenyegetést. A nemzetközi politika egyre durvább, ezt Önök is láthatják. Én elég régóta vagyok a szakmában, 1990 óta közelről látom a nemzetközi politikát, azóta vagyok parlamenti képviselő, és azt kell mondanom, hogy ez a harminc év folyamatos durvulási folyamat. Egyre direktebb eszközöket használnak a belpolitikában is, de különösen a nemzetközi politikában, hogy eredményeket érjenek el másokkal szemben az egyébként nálunk nagyobb országok, és hogyha a fenyegetésnek engedünk, mondjuk, állandóan ismételgetve, hogy mi kis ország vagyunk, akkor sohasem lesz Magyarországon olyan gazdaságpolitika, ami nekünk jó. Mindig olyan lesz, amely valaki másnak jó, annak, aki éppen fenyegetéssel rávett bennünket olyasmire, aminek nem szabadott volna engednünk. Na, ezeket nem csináltuk.

Mit csináltunk? Az első és legfontosabb dolog, amire akár büszkék is lehetünk, hogy sikerült megállapodást tető alá hoznunk. 1990 óta követem a magyar belpolitikát is, nemcsak a külpolitikát, mindig mindenki beszélt arról, hogy kellene egy olyan megállapodás, amely az adóra, a járulékcsökkentésre meg a bérekre vonatkozik. Ennek nemzetközi példái is vannak, különösen a spanyolok Moncloa-paktumát szokták itt előhozni, de miközben mindenki beszélt róla, senki nem tudta tető alá hozni. Én nagyon nagy sikernek tartom, amiben Önöknek oroszlánrészük van, hogy Magyarországon sikerült tető alá hozni egy olyan, több évre szóló megállapodást, amely adókérdéseket, bérkérdéseket, járulékkérdéseket tartalmaz, amelyre mindannyian garanciát vállaltunk, és ez idáig mindannyian be is tartottunk. Azt tartom fontosnak a sikerhez, hogy amit csináltunk, abból az első helyre a megállapodás kultúráját és tényét emeljük. Ennek köszönhető, hogy 2010-hez képest 90 százalékkal nőtt a minimálbér, a garantált bérminimum pedig a duplájára nőtt. Az egészségügyi szakdolgozók, szakorvosok bére megduplázódott, a pedagógusok, rendőrök, katonák bére pedig másfélszeresére nőtt 2010-hez képest.

A második dolog, amit csináltunk, hogy építettünk a magyar gazdaságpolitikai szellemi tőkére. Az fontos dolog, hogy ki merje mondani egy ország, hogy a gazdaságpolitika olyan terület, amelynek a megértéséhez és helyes összerendezéséhez ő maga is rendelkezik elegendő intellektuális erővel. Ha kisebbrendűségi érzésünk van, és azt hisszük, hogy a többiek mindig okosabbak, mint mi vagyunk, és esélyt sem adunk magunknak, hogy kipróbáljuk; hátha mégis versenyképesek lennénk intellektuális szinten is, ha erre esélyt se adunk magunknak, akkor nem tudjuk a magunk útját járni. Természetesen a kormány tisztában van azzal, hogy a kormány intellektuális versenyképességét nem a kormány szavatolja. Jó lenne ugyan ez is, szeretnék egyszer látni ilyesmit is, de a helyzet az, hogy gazdaságpolitikai szempontból ez nem így van. A kormányon belül nagyon sok tudás gyülekezik össze. Varga miniszter úr – aki különösképpen fogékony arra, hogy egyeztetések után hozzunk csak döntéseket – sok mindent gereblyéz össze kormányon kívüli tudásokból, de az igazán mély tudás a gazdaságról először is a jegybankban található, ahonnan a pénz oldaláról nézik a gazdaságot, itt a jegybankhoz csatolom a bankszövetséget, és a kamarában van igazából tudás, ahol reálgazdasági tudás van. A miniszternek az a dolga, hogy a kamarától a reálgazdasági tudást, a bankároktól, illetve a jegybanktól a monetáris, pénzügyi tudást összegyűjtse, és ebből keverjen ki, ötvözzön egy működő gazdaságpolitikát. De ennek előföltétele, hogy a miniszter két dolgot higgyen el. Az első, hogy ő, vagyis Magyarország jegybankelnöke sem rosszabb, mint a többi ország jegybankelnöke, és hogy a magyar kamarában sem butább emberek ülnek, mint Európa többi kamarájában. És utána azt is el kell hinnie, hogy ő legalább úgy képes összeilleszteni ezeket a gazdasági információkat, mint a többi kollégája Európa más kormányában. Ha ezt nem hisszük el, ha ebben nem hiszünk, nincs önbizalmunk, ez nem fog menni. Akkor nincs magyar modell, akkor nincs saját út, akkor nincs magyar érdekeket szolgáló gazdaságpolitika. És a harmadik dolog, amit csináltunk, hogy nem felejtettük el az alaptételt, hogy a sikeres gazdaságpolitika alapja a politikai stabilitás. Kétségkívül kellenek jó gazdaságpolitikai eszközök, ötletek, koncepciók, víziók – az előbb hallhattunk a jegybank elnökétől hosszú távú víziókat is –, de higgyék el, ezekkel semmit sem tudunk kezdeni, ha egy országban nincs politikai stabilitás.

Arra kérem Önöket, hogy nézzenek szét Európában. Mint a fehér holló, olyan ritka a politikai stabilitás. Sok sikert kívánunk olasz barátainknak, a múlt héten volt a választás, de láthatják, hogy nem lesz az olyan egyszerű. És ki gondolta volna, hogy Németországban előfordulhat az, hogy egy szeptemberi választás után március közepén fognak majd kormányt alakítani? És hány példát tudnék még Önöknek mondani Európában! A politikai stabilitás rendkívül fontos. Azonban a politikai stabilitást jól kell megértenünk. Ez mit is jelent? A politikai stabilitás nem azt jelenti, hogy erős kormányunk van. A politikai stabilitás nem azt jelenti, hogy erős többségünk van a parlamentben. Ez csak a formája, a megjelenési formája a politikai stabilitásnak. A politikai stabilitás lényege abban áll, hogy egy adott ország polgárai úgy érzik, hogy megkapják azt, amit a maguk számára méltányosnak gondolnak. Erre lehet építeni parlamenti többséget és erős kormányt, de a kiindulópontja az, hogy Magyarországon – mert most mégiscsak a hazánkról beszélünk – minden ember úgy érezhesse, hogy megkapja azt, amit ő méltányosnak gondol. Most persze, hogy mi méltányos, és mi nem, csak vitákban tud kialakulni, de célul mégiscsak ezt kell kitűznünk.

Mit jelent a méltányosság az én fölfogásomban, és mit próbálok én megadni Magyarország minden polgárának? Az első dolog, hogy a méltányos dolgok közé tartozik, hogy mindenki dolgozhasson. Ez nem egyszerűen gazdasági kérdés, hanem a politikai stabilitás első számú föltétele, hogy minden magyar ember úgy gondolhassa, hogyha akar, dolgozhat. Lehet, hogy nem az álmai munkáját fogja azonnal megkapni, de nem kerül olyan helyzetbe sem ő, sem a családja, hogy valaki másnak kelljen róluk gondoskodnia. A második dolog, amit a méltányossághoz sorolok, az, hogy a családokat pedig támogatni kell. Sokfajta módon lehet élni, gyermektelenül meg gyermeket vállalva – ez magánügy, magánélet életdöntése –, de a kormánynak világossá kell tennie, hogy az ő számára egyáltalán nem mindegy, hogy az emberek a szabadságukkal élve milyen döntést hoznak. Ezért méltányos igény a családok részéről, hogy úgy érezzék, hogy a kormány is tudja, hogy az ő döntésük, amellyel gyermeket vállaltak, egy értékes döntés, és ezt méltányolni kell, valamilyen módon támogatni kell. Az előbb erről talán hosszan beszéltem. És a harmadik dolog, ami a méltányossághoz tartozik, és mindenkinek meg kell kapnia egy országban, az pedig a tisztelet. Ha mindenkinek van munkája, a családok úgy érzik, hogy támogatják őket, és mindenki megkapja a tiszteletet, akkor egy országban politikai stabilitás van. Ebből lesz parlamenti többség, ebből lehet erős kormányt fölépíteni. Tehát a politikai stabilitás lényege nem a kormány erejében, hanem annak a forrásában található meg.

Tisztelt Hölgyeim és Uraim!

Ami a jövőt illeti, korábban elmondhattam már máskor is, csak megismétlem, hogy én az egyszerű dolgokban hiszek: a munkában, családban és a hazában. Ezért nem is fogadom el azt a csábítást, amit Matolcsy György előadása jelentett, hogy mindenfajta bonyolult dolgok terrénumára tegyünk most itt egy kalandos kiruccanást, amellyel megpróbáljuk megérteni azt a – hogy is mondta? – kanyart, amelyet – kétségkívül én egyetértek vele – az európai gazdaság, vele együtt a világgazdaság és Magyarország is meg fog tenni, illetve kénytelen lesz megtenni. A kanyar azért veszélyes pillanata az utazásnak, veszélyes szakasza: ha rosszul veszi be az ember, akkor kisodródik, tehát ott a sebesség megválasztása, az ütemezés különösen fontos. Mégis azt mondom, hogy a fenntartható fejlődés és felzárkózás rendkívül bonyolult kérdéseire adandó válasznak az alapja mégiscsak a munka, a család meg a haza. Ha ebből a háromból bármelyiket szem elől tévesztjük a válaszok keresésekor, akkor rossz választ fogunk találni.

Úgyhogy én csak egy olyan kormányt tudok ajánlani Magyarország számára, amely a családban, a munkában meg a hazában hisz, és minden bonyolult közgazdasági kérdést erre az alapra fölállva próbál megválaszolni. Ez azt jelenti, hogy mi a munkaalapú gazdaságban hiszünk. Meggyőződésünk, hogy a haza vagy a nemzet gerincét a gyermeket nevelő családok adják, és hiszünk abban, hogy a magyaroknak csak akkor van jövőjük, hogyha magyarok tudnak maradni. Ha ezt kifinomultabban akarom elmondani, akkor ezt úgy teszem meg, hogy egy magyar modellről beszélek.

A magyar modell négy pillérből áll. Ez nem egyszerűen csak egy szöveg, ez egy mátrix, ez egy összefüggésrendszer. Minden döntést, amit hoz a kormány, ebbe a négy pillér valamelyikébe be kell tudnia sorolni. Csak olyan döntést hozunk, amelyik a négy pillér valamelyikébe besorolható, és ezek a döntések, amiket hozunk, bármelyik pillérbe is illesztjük, nem gyengíthetik a másik három pillért. Ez a minimum, de az a jó, ha a másik három pillért erősíti. Ez a négy pillér: a versenyképesség, a munkaalapú gazdaság, a demográfiai politika és az identitáspolitika. Nem hozhatunk olyan versenyképességi döntést, amely szemben van a teljes foglalkoztatással, és amely rossz a családoknak, vagy gyengíti a magyar identitást. És nem hozhatunk olyan magyar identitásra vonatkozó döntést sem, amely gyengítené akár a családpolitikánkat, a versenyképességet, vagy szemben állna a munkaalapú gazdasággal. Ebben a rendszerben helyeztük el az összes döntésünket az elmúlt években, és én úgy látom, hogy ez bevált, ezért érdemes továbbra is ebben a mátrixban elhelyezni és értelmezni a gazdaságpolitikai döntéseinket.

Tisztelt Hölgyeim és Uraim!

Summa summárum, azt akartam mondani Önöknek, hogy a magyar gazdaság, illetve Magyarország ma azért teljesít jobban, hogy politikai nyelven beszéljek, mert nem hagytuk, hogy a döntés szabadságát elvegyék tőlünk. És itt most nemcsak a primer politikai döntésekre gondolok. Van itt, ami az Önök húsába vág, például a szabad adópolitikának a kérdése. Óriási nyomás alatt vagyunk miniszterelnöki csúcsról miniszterelnöki csúcsra az Európai Unióban, amelyben bizonyos országok – az ő megnevezésük itt most nem szükséges – folyamatosan javaslatokat terjesztenek elő egységesülő európai adórendszerre. Az én értelmezésemben az ő versenyhátrányukat úgy akarják kompenzálni, hogy bennünket egy előnytelen adórendszerre kényszerítenek rá, amely nagyon hasonlít az övékre egyébként. És nekünk ezzel szemben meg kell védeni az adórendszer kialakításának politikai szabadságát. Ezt hónapról hónapra vívjuk, vívom az Európai Unióban – hol hangosabban, hol halkabban. Amikor hallanak ilyet, hogy szociális pillér meg ilyesmi, akkor azt alaposan olvassák el, meg fogják látni, hogy azok valójában járulékra és adózásra vonatkozó, közös európai javaslatok, amelyek ezekben a formákban, amiket ismerünk, nyilvánvalóan ellentétesek az Önök és Magyarország érdekeivel. Vagyis azt akartam ezzel mondani, hogyha fontos nemzeti kérdésekben nem mi döntünk, hanem Brüsszel vagy az IMF, akkor bajban leszünk.

Itt persze válaszolnunk kell arra a kérdésre, hogy ezek az intézmények, különösen az Európai Unió mennyiben járul hozzá a sikereinkhez. A külföldi intervenciót és befolyást támogató politikai erők rendszeresen azt a retorikai fordulatot használják, hogy az európai uniós támogatások előföltételei a magyar gazdaság sikerének. Ez nem így van. Jó, hogy vannak ilyen támogatások, de az előbb itt volt egy szám, nem erre hegyezte ki a mondandóját a jegybank elnöke, amikor a GDP meg a GNI közötti különbségről beszélt, de valójában a helyzet úgy fest, hogy az európai uniós támogatás nagyjából ezt a különbséget takarja be, hogy ezt érthetőbben mondjam: lényegében ők keresnek rajtunk. Az európai uniós támogatásokon is ők keresnek elsősorban, mi is nyerünk rajta, nem rossz nekünk a rendszer, de nem mi vagyunk az elsődleges kedvezményezettjei. Meg kell értenünk, hogy úgy finanszírozzák magukat, hogy nekünk adnak pénzt. Bölcs, okos rendszer ez. Nekünk itt annyi lehetőségünk van, hogy azokat a réseket találjuk meg, azokat a fölhasználási módokat, ahol nemcsak ők, hanem mi is keresünk azokon a pénzeken, amiket európai uniós pénzeknek nevezünk. Ráadásul, mindenkinek szeretném fölhívni a figyelmét arra, hogy a magyar gazdaság évente előállít körülbelül – most euróban számolok – olyan 130 milliárd eurónyi értéket. Az európai uniós pénz pedig évente 4, azaz négymilliárd euró. 130 a 4-hez. Kétségkívül, hogyha ez a négymilliárd nem volna, akkor másfajta költségvetési politikát kellene csinálni, a gazdaságfejlesztési rovatokba más számokat kellene írni, de létezik olyan sikeres gazdaságpolitikai költségvetési elrendezés is, amely egyébként az évi négymilliárd euró nélkül is sikeressé tudná tenni Magyarországot. Ma nem ilyen szabályok szerint játsszuk az európai játékot, ezt a négymilliárdot be kell illeszteni, de az én vezérfonalam az, hogy nekünk, ha Európáról van szó, nem a pénzük kell. Nekünk nem az európaiak pénze kell, hanem a piacuk kell. Ha hozzáférünk a piacokhoz, akkor megkeressük a magunk pénzét, úgyhogy az Európai Unió lényege magyar nemzeti érdek szempontjából nem az uniós támogatásban, hanem a magyar piacnál nagyságrendekkel nagyobb európai uniós piacokhoz való hozzáférésben ragadható meg. Ezért kell bennmaradnunk az Európai Unióban, de ott okosan kell igazgatni a lépéseinket.

Tisztelt Hölgyeim és Uraim!

Ezek után szeretnék néhány szót szólni arról, hogy az európai politikának a horizontján megjelent egy olyan kihívás, amely teljes egészében átrajzolta az európai erőviszonyokat. Ezt be kell építeni a gazdaságpolitikai gondolkodásunkba. Megváltoztatta ez a jelenség az európai politikát, ezt bevándorlásnak vagy migrációnak nevezzük. Ez nem politikai kérdés mindösszesen. Az is, de ez egy éles, gazdasági, gazdaságpolitikai kérdés is. A következő tíz-tizenöt évben a kormányok stabilitása egész Európában azon múlik majd, hogy erre a kérdésre milyen választ tudnak adni. Megkapják-e a polgárok azt, amit méltányosnak ítélnek? Például hogyha nem akarnak migránsokat, akkor azt ne kapjanak. Ha megnézik az olasz választás eredményét, ami vasárnap történt, és nem pártlogika mentén nézik, hanem a bevándorlást tekintik választóvonalnak – mint ahogy az is volt –, akkor azt fogják látni, hogy a választópolgárok egynegyede a bevándorlás mellett, és háromnegyede a bevándorlás ellen szavazott. Még pontosabban fogalmazva: egynegyede az embereknek bevándorlást támogató pártokat támogatott, és háromnegyedük pedig bevándorlásellenes pártokat támogatott. És ez így lesz a következő tíz-tizenöt évben végig Európában. Ez egy olyan körülmény, amit a kormányzatoknak és a gazdaságpolitikusoknak be kell illeszteniük a gondolkodásukba. Ez Magyarország számára azt jelenti, hogy a migráció alapjaiban határozza meg a magyar gazdaság fejlődési lehetőségeit. Hogyha bevándorlóországgá válunk, akkor visszalépés, megtorpanás, hanyatlás lesz. Ha képesek vagyunk magunkat abban az állapotban tartani, mint ahogy most vagyunk, vagyishogy nem vagyunk bevándorlóország, akkor Magyarország fejlődni fog.

Mit jelent ez számokban, az Önök nyelvén, tisztelt Hölgyeim és Uraim? Ide fogom most idézni Önöknek Markus Söder urat, aki Bajorország új miniszterelnöke lesz pillanatokon belül – mert az eddigi miniszterelnök a német szövetségi kormány belügyminiszterévé vált tegnap vagy tegnapelőtt –, tehát új bajor miniszterelnökünk van, Markus Södernek hívják. A hamvazószerdai beszédében a következőket mondta, most idézem: „a Bajor Szabadállam évente több pénzt költ menekültügyre, bevándorlásra és integrációra, mint amennyit a gazdaság, a környezetvédelem és az egészségügy állami költségvetésére együttesen költ.” Ezen a komolysági fokon kell szembesülnünk a bevándorlás és a migráció kérdésével. Ez a helyzet ma Bajorországban. Én azt kérem minden magyar vállalkozótól, hogy gondolkodjanak el azon, hogy mit jelentene ez a pénzügyi teher Magyarország számára, különös tekintettel arra, hogy az a korszak, amikor a Magyarországra bejöttek – mármint migránsok –, tovább tudtak menni Ausztriába és Németországa. Ez véget ért. Az osztrákok lezárták a határokat, a németek is lezárják a határokat. Akit ide küldenek, vagy mi beengedünk, mind itt fog maradni, a mi pénzügyi terhünk lesz. Zsákország vagyunk, mint a zokni. Az a helyzet, akit ideküldenek, itt marad, és nekünk kell róla gondoskodni, és nekünk kell megfizetni. Az Európai Unió március 23-án esedékes csúcstalálkozóján már érintőlegesen és júniusi csúcstalálkozóján pedig teljes súllyal fogjuk tárgyalni az új migránsszabályozási javaslatát az Európai Uniónak. Mit jelent ez? Szerepel benne egy számítási módszer, amit méltányos számú migránsnak neveznek, amit mindenkinek át kell vennie. Ez ebben a pillanatban most Magyarország számára több mint tízezer embert jelentene. Az OECD számítása szerint, az uniós szabályoknak megfelelően egy migráns egy évben 4,5 millió forintba kerül. Miután a családegyesítés jogát is magába foglalja az európai uniós előterjesztés, ezt rögtön meg kell szoroznunk kettővel, tehát nem tízezer emberről beszélünk, hanem húszezer emberről beszélünk. Tízezer ember esetében ez 45 milliárd forintot jelent évente, húszezer ember esetében pedig 90 milliárd forintot jelent. Ha még egy olyan roham lesz – és lehet ilyen, mint ami 2015-ben volt, hiszen Afrikát látják Önök is, hogy miképpen mocorog, és nem tudjuk megvédeni a határokat –, akkor itt nem tíz- meg húszezer emberrel lehet számolni, hanem sok tízezerrel, esetleg százezerrel is. Százezer ember esetében már 450 milliárd forintnál vagyunk évente. És akkor mindarra a kérdésre, amiről itt beszéltünk, keresztet is vethetünk, mert a magyar gazdaságpolitikának a forrásai egész egyszerűen nem lesznek elegendőek a fejlődésre.

Tisztelt Hölgyeim és Uraim!

Milyen lehetőségeink vannak azonban, ha meg tudjuk védeni magunkat? Szeretnék arról beszélni, hogy reálisan milyen lehetőségek vannak Magyarország előtt. A választási kampányban ígérgetni szoktak, tudják jól, hogy ez nekünk nem áll jól, ez nekünk nem megy. Mi, ha már mondunk valamit, akkor inkább a vállaljuk kifejezést szeretjük használni. Ráadásul nyolc éve vagyunk kormányon, nyugodtan mutogathatunk az eddigi döntésekre, és talán van hitelességünk a tekintetben, hogy amit eddig képesek voltunk elérni, azt akarjuk és el tudjuk érni a jövőben is. Mégis, valamit azért kell mondanunk arról, hogy mire lehet képes Magyarország a következő négy évben.

Szerintem ahhoz, hogy bármire képesek legyünk, három előföltételnek kell teljesülnie. Nem szabad beengedni Magyarországra egyetlen migránst sem, a védelmi rendszerünket, a kerítést meg kell védeni, és ki kell fizettetnünk Brüsszellel az árát, de legalább a felét. Ez 140 milliárd forint, ami jár nekünk. És ki kell tiltanunk Magyarországról mindenkit, aki bevándorlásszervezéssel foglalkozik, mert egész egyszerűen nemzetbiztonsági kockázatot rejt Magyarország számára. Szeretném azt is elmondani, hogy természetesen a rossz döntéseket is emberek hozzák, de nekünk nincs okunk arra, hogy bárkit gyűlöljünk, még azokat sem szabad gyűlölnünk, akik ránk nézve káros döntéseket propagálnak, vagy ilyeneket hoznak. Mi keresztény kormány vagyunk, különbséget tudunk tenni a személy meg az ő tette között. Mi nem gyűlölünk, és nem utálunk senkit, de nagyon is utálunk bizonyos tetteket, amiket nem tudunk elfogadni. Úgyhogy a mi kampányunk, a mi föllépésünk Magyarország érdekében nem a gyűlöletre épül, hanem arra a különbségtételre, ami az ember, a személy és az ő tette között van. De a tettével kíméletlenül, világosan és egyértelműen szembe kell fordulnunk, és azokat a tetteket annulálnunk kell, vagy meg kell akadályoznunk.

Hasonlóképpen fontos dolog, hogy rendben legyen a lelkünk ilyen nehéz kérdésekben. Azt nyugodtan mondjuk ki, hogy nekünk a migránsok nem ellenségeink. Egy csomó szerencsétlen ember van közöttük, akik egyébként áldozatok. Embercsempészek áldozatai, otthoni rossz kormányok áldozatai, rossz nemzetközi politika áldozatai, meg az Európai Unió néhány felelőtlen politikusának az áldozatai, akik olyan benyomást keltenek, mintha itt szívesen fogadnák őket. Úgyhogy van bennünk együttérzés, de semmilyen együttérzés nem ok arra, hogy tönkretegyük a saját országunkat, a saját életünket és a saját családunkat, hazánkat. Ezért azt az elvet érdemes követni, ami egy erkölcsileg vállalható elv, hogy nem a bajt kell idehozni, hanem a segítséget kell odavinni. Tegnap éppen iskolát adtunk át Kurdföldön, építünk kórházat, építünk házakat, visszatelepítést szorgalmazó egyházi közösségeket támogatunk a bajban lévő országok területén, hogy vissza tudják fogadni Európából azokat, akik onnan eljöttek. Ha mindez sikerül, vagyis nem engedünk be migránst, megvédjük a kerítést, és kitiltunk mindenkit, aki bevándorlásszervezéssel foglalkozik, akkor meg tudjuk csinálni azt, reális lehetőséget látok arra, hogy Magyarországon minden évben legyen 4 százalékos gazdasági növekedés. Azt szeretném világossá tenni, hogy csak ha van kellő bizalom az emberek részéről, akkor csak olyan gazdasági miniszterrel tudok együttdolgozni a jövőben, aki nemcsak két évre, hanem a következő négy év egészére vállalja az évi 4 százalékos gazdasági növekedést. Erről majd a választások után komoly tárgyalásokat kell folytatnunk. Olyan gazdaságirányítás kell, amelyik vállalja, hogy 2022-re elérjük a teljes foglalkoztatottságot. Tehát minimum a csehek mellé lépünk a munkanélküliség adatok tekintetében. Szerintem képesek leszünk arra, és meg is fogjuk csinálni, hogy minden évben emelkedjen a minimálbér, erről megállapodást kötöttünk egymással. Azt a megállapodást szerintem be lehet tartani. Vannak javaslatok, amelyek inkább föl akarják gyorsítani az abban szereplő béremeléseket, az erre vonatkozó tárgyalásoktól egyáltalán nem zárkózunk el, de itt csak teljesítménnyel arányos módosítások jöhetnek számításba, vagyis a munkaadóknak, a szakszervezeteknek, a kormánynak kell erről továbbra is megállapodnia.

Ha megvan a 4 százalékos gazdasági növekedés, akkor minden évben lesz Magyarországon nyugdíjemelés. Ha van 4 százalékos gazdasági növekedés, márpedig lesz, akkor képesek vagyunk arra, hogy minden évben legyen nyugdíjprémium. 4 százalékos gazdasági növekedésnél meg tudjuk őrizni az adott szavunkat – ez az én adott szavam leginkább, amit még a hölgyeknek tettem –, hogy negyven év munkaviszony után elmehetnek nyugdíjba. A nők 40-et mindenképpen meg kell védeni, ez a politikai stabilitáson mondott gondolataimhoz is kapcsolódik. A nők úgy gondolják, az a méltányos, hogyha negyven év munka után elmehetnek nyugdíjba, és ezt én támogatom. És úgy gondolom, hogy újra emelkedhet a családoknak járó adókedvezmény is a magyar modell itt leírt mátrixának megfelelően. És azt gondolom, hogy 2018 és 2022 között képesek leszünk arra, hogy ismét csak Önökkel megállapodva minden évben csökkentsük a munkáltatói adóterheket. Amit erről Varga Mihály mondott, azt én vállalom, az szerintem egy reális forgatókönyv. Ő azt mondta, ha figyelték itt a számok mögötti szöveges magyarázatot, hogy el tudunk érni oda, hogy a magyar munkaadói járulékterhek a régióban nálunk legyenek a legalacsonyabbak a ciklus végéig. Ez nem kis mondás, hogyha a mostani számokat megnézik, meg a mögöttünk hagyott éveket is elemzik. Én azt el is várom a magyar kormány következő gazdasági kormányzatától, hogy eljussunk oda, hogy a következő ciklus végén a regionális versenytársunkénál, versenytársainknál valamivel alacsonyabb legyen a még egyébként jóval magasabb munkaadói járulékteher. És azt is biztosnak gondolom, hogy miután a modern városok programját megindítottuk, annak a részleteit kidolgoztuk, a végrehajtást megkezdtük, 2018-ban a modern faluprogramot is meg kell hirdetni, mert a falusi életforma védendő, előnyös, és nem akarjuk, hogy Magyarországon mindenki beköltözzön a nagyvárosokba. Ehhez pedig a falusi életformát meg kell erősítenünk, az ottani életminőséget jelentősen javítani kell, úgyhogy lesz modern faluprogram, aminek a középpontjában természetesen a lakhatási körülmények javítása áll majd.

És hogy legyen egy makrogazdasági vagy mondjuk úgy, hogy Matolcsy-féle dimenzióban is értelmezhető mondandóm a sok földhöz ragadt dolog után, ugye, meg kell építenünk Közép-Európát. A számokat talán Önök is kisilabizálhatták az eddigi hozzászólásokból. Közép-Európa az Európai Unió gazdasági motorja, lokomotívja, itt van a legnagyobb gazdasági fejlődés, itt lesz a következő időszakban is, de a világ a szovjet megszállás idején úgy lett kialakítva, hogy összekapcsolva az országok csak kelet–nyugati irányban vannak. Ezért van az, hogy Közép-Európa, amiről mi úgy tudjuk, hogy van, és érezzük is, hogy van, meg az irodalomból olvassuk, meg a filmeket megnézzük, meg a zenét halljuk, akkor tudjuk, hogy ez a Közép-Európa létezik, de ha gazdaságilag tesszük föl a kérdést, hogy van-e gazdasági értelemben Közép-Európa, akkor inkább csak közép-európai országokat látunk, közép-európai gazdasági térséget még alig. Ennek az az oka, hogy észak–déli irányban nincsenek meg az összeköttetések, amelyek egy gazdasági térséggé tennék a közép-európai államokat. Fontos lépéseket tettünk ebbe az irányba, és fogunk is még tenni. Fontosnak tartom a gyorsvasutak rendszerét, Budapest–Belgrád már egy észak–déli rendszer. Fontosnak tartom, hogy sikeresen záruljanak a tárgyalások egy Budapest–Varsó gyorsvasút megépítéséről, ami azt jelenti, hogy négy óra környékére tudnánk lehozni az időt a mostani 12 óráról. A közúti építés… Bocsánat, Budapest–Kolozsvárt is tervezünk, tárgyalunk a románokkal, ők egy Budapest–Kolozsvár–Bukarest gyorsvasutat akarnak. Nekünk az első fele értelemszerűen testhezállóbb, de nem vagyunk mi az ellen, hogy ez Bukarestig szaladjon, sőt ha kell, akkor szívesen veszünk részt annak a megépítésében is, és a közúthálózat tekintetében döntőnek tartom, hogy a következő ciklusban mindenképpen el kell érni autópályával Kassát. Tehát a Miskolc–Kassa autópályának, ami most már épül, annak most már tényleg meg kell épülnie, ami úgy készül, mint a Luca széke. És fontosnak tartom azt, hogy Pécs irányából pedig szintén elérjük legalább egy, de leginkább két ágon a horvát államhatárt is. Ezek azok a feladatok, amelyek Közép-Európa gazdasági megteremtésében a magyar kormányzatra, a magyar költségvetésre és a magyar gazdaságpolitikára hárulnak.

Tisztelt Hölgyeim és Uraim!

Végezetül emlékeztetni szeretném magunkat arra, hogy nyolc évvel ezelőtt Önökkel kötöttünk egy szövetséget. Ezt az Önök elnöke föl is idézte. Az a szövetség a magyar gazdaság megmentésére, a versenyképesség megteremtésére és a munkanélküliség felszámolására jött létre. Én most egy új, egy újabb szövetséget ajánlok Önöknek. Szerintem minden magyar vállalkozónak fontos, hogy a következő kormány gazdaságpolitikája a magyar vállalkozások érdekeit képviselje. Ennek alfája és ómegája – erről beszéltem itt ma – a nemzeti függetlenségünk megvédése. Úgyhogy én azt kérem Önöktől, hogy segítsenek megvédeni Magyarországot, segítsenek megvédeni a szuverén magyar adópolitikát, segítsenek megvédeni a külföldi érdekektől és befolyásolástól független kormányzást. Önökön is múlik, sőt Önökön nagyon is múlik, hogy idegen politikai és gazdasági érdekeket képviselő bábkormány vagy független nemzeti kormány fogja-e vezetni Magyarországot.

Köszönöm szépen, hogy meghallgattak!

Nehéz olyasmit méltatni, amit most vettem kézbe, tisztelt Hölgyeim és Uraim, ennek ellenére teszek majd erre egy kísérletet. Tisztelettel köszöntöm a jogásztársadalom jelenlévő kiemelkedő képviselőit. Ha megengedik, a fölsorolástól most tartózkodnék, tekintettel arra, hogy ez elvinné a nekem kiszabott időt, hiszen mindenki itt van – ahogy körülnézek – a magyar jogásztársadalomból, akinek fontos a haza és a jog összekapcsolódásának ügye, és akik képesek abban a magaslatban, illetve abból a magaslatból szemlélni a saját szakmájukat, mint ahogyan az előbb itt fölolvasott mondatokból hallhattuk. Tisztelettel köszöntöm Önöket.

Gratulálok az igazságügy-miniszter úrnak és a munkatársainak, köszönöm szépen Trócsányi miniszter úrnak a munkáját. Meggyőződésem, hogy ez a zsebtörvénytár méltó lenyomata annak a munkának, amit az elmúlt nyolc évben a magyar jogásztársadalom letett Magyarország asztalára. Nekem személyesen is megtiszteltetés, hogy annak a nemzedéknek a részeként vehettem részt ebben a jogalkotási folyamatban, amely fiatalabb korában, amikor még a régi világban éltünk, és amikor szakkollégiumi növendékek voltunk, arról álmodozott, hogy egyszer majd Magyarországon szabadság lesz, demokrácia, jogállam, és helyreáll a jog és ezzel együtt a mi szakmánk régi becsülete is.

Mielőtt elmondanám a mai referátumomat, engedjék meg, hogy reagáljak egy-két dologra, amit az előbb hallhattunk. Amikor az előbb itt a Vladár-féle mondatokat idézték föl, különösen a kiegyezésről szóló gondolatokat, akkor nyilvánvalóvá vált előttem az az analógia, amit a kiegyezéskori jogalkotás és a mostani, mögöttünk hagyott nyolc év jogalkotása mutat. Ha jól jegyeztem föl, akkor azt hallhattuk, hogy a ’48-as törvények inkább csak az irányokat jelölték ki, majd ’67 után következett az az országépítő, jogteremtő munka, ami aztán létrehozta a négy évtizeden keresztül Magyarországot megtartani képes jogrendszert. Ha lefordítjuk mindezt a mi életünkre, akkor azt tudjuk mondani, hogy a 2011-ben elfogadott alkotmány az irányokat jelölte ki, és az alapelveket rögzítette, és az utána következő hét-nyolc év munkája volt az, ami létrehozta azokat a jogszabályokat – ezeket az igazságügy-miniszter úr föl is sorolta az előbb –, amelyek tulajdonképpen a magyar jogrendszer építményét pillérként tartják.

A második megjegyzés, amit szeretnék tenni, az úgy hangzott, hogy amikor a ’67-es kiegyezésről beszélt Vladár, hogy mindenfajta bajok voltak, támadták az igazságügy-minisztert fulmináns parlamenti beszédekben, sőt talán a vérgőzös kifejezés is elhangzott, úgy, ahogy ez ma is lenni szokott, és – írta a szerző – „mindennek a háta megett fölsejlett a Burg.” Most azt kell mondanom, hogy ez is érvényes megállapítás, a mai viták mögött is egy B betűvel kezdődő hely, Brüsszel sejlik föl, és a jogról szóló viták tekintélyes része is a nemzetközi jog és a hazai jog, az identitás és az Európai Unió jogának konfliktusáról szól.

Tisztelt Hölgyeim és Uraim!

Ha egy mondatban akarnánk az Igazságügyi Zsebtörvénytárnak a jelentőségét összefoglalni, akkor azt mondhatom, hogy ebben a törvénytárban vannak azok a törvények, amelyek a magyar nemzet szuverenitását és függetlenségét garantálják. Fölidézem, hogy 1990 után egészen 2010-ig Magyarországon nem jött létre alkotmányos többség a parlamentben, következésképpen új alkotmány sem született. Próbálkoztak természetesen abban a húsz évben úgy értelmezni a ’89-es alkotmánymódosítást, ami saját magáról is az „átmeneti” kifejezéssel beszélt, minthogyha az be tudná tölteni az új alkotmány szerepét, de mindannyian tudjuk, akik ismerjük az 1990 és 2010 közötti alkotmányos viták természetét, hogy ez nem volt lehetséges, nem is lehetett az: alkotmány nélkül nincs alkotmányos rendszer. Tehát Magyarországnak előbb vagy utóbb rá kellett állnia valamelyik lábára; vagy azt mondja, hogy nincs kartális alkotmányunk, és visszamegyünk az azon fogyó számú nemzetek világába, ahol nincs írott alkotmány, vagy pedig létrehozzuk az új, írott alkotmányt az átmeneti szabályok helyett. 2010-ben létrejött az alkotmányos többség. Erkölcsi kötelesség volt kihasználni az ebben rejlő jogalkotási lehetőséget, meg is alkottuk az alkotmányt, és akkor azt a feladatot adtuk a mindenkori igazságügy-miniszternek, hogy az új alkotmány alapján építse föl azt a jogrendszert, ami utána évtizedekig meg tudja tartani a független magyar állam világát.

Tisztelettel vettem azt a jelentést, amit Trócsányi miniszter úr mondott itt az előbb, vagyis hogy ezt a feladatot lényegében a magyar jogásztársadalom elvégezte. Megszülettek azok a jogszabályok, amelyek a 2011-es alkotmányt megerősítve meg tudják tartani a magyar jogrendszer építményét. Egyetértek az igazságügy-miniszter úrral abban, hogy ennek a munkának a minőségéről nem az ő tiszte nyilatkozni. Csak annyit tennék hozzá, hogy nem is az enyém, hanem úgy, ahogyan az előbb a jogalkotás és a jogalkalmazás összefüggését itt taglalta, nyilvánvalóan a jogalkalmazóknak kell majd ítéletet mondani erről és jelzéseket küldeni a jogalkotók felé, hogy hol, mely pontokon szükséges nem elvi, hanem minőségi célú javításokat eszközölni.

Azonban, tisztelt Hölgyeim és Uraim, ha nem akarom itt befejezni a mondandómat, azzal kell folytatnom, hogy miután ezt a feladatot, az alkotmány utáni jogrendszer megépítését elvégeztük, most itt egy új feladat előttünk. Ebbe Trócsányi miniszter úr – ha úgy tetszik – már bele is állt, kötésig áll ebben a vitában. Az előbb is tett erre utalást. Ez az identitásról szóló európai színtéren zajló vita. Úgyhogy én a mai hozzászólásomnak is azt a címet adtam, hogy: „A józan ész és a méltányosság Európája – a kettős mércéről, az Európai Bizottság átpolitizálódásáról és a jog uralmáról.” Erről szeretnék most beszélni.

Tisztelt Hölgyeim és Uraim!

Aktuális erről beszélnünk, mert miközben ünnepeljük annak a teljesítménynek a megtestesülését, amit a mögöttünk hagyott nyolc esztendő jogalkotása jelent, aközben azt is látnunk kell, hogy miközben mi itt ünnepelünk, és elismeréssel szólunk az elődökről, az igazságügy-miniszter teljesítményéről, a teljes magyar igazságügyi elitnek a teljesítményéről, aközben látnunk kell, hogy az Európai Bizottság támadja a magyar jogrendszert, és támadja az igazságszolgáltatást is. Most is támadja, és a következő hetekben, napokban, sőt – azt hiszem – években is ezt fogja tenni. Fontos ennek a vitának a kiindulópontjaként elöljáróban leszögezni, hogy a magyar közjog a világ egyik leggazdagabb hagyományára építkezik. Évszázadokon át Európa egyik legkreatívabb, egyik leginnovatívabb alkotmányjoga volt a magyar. Az 1222-es magyar Aranybulla, amely a királyi hatalom korlátait és az ellenállási jogot a Magna Cartával lényegében egyidejűleg fogalmazta meg. Az idén 450 éves első vallásbékét szentesítő tordai nyilatkozat, a leányági öröklést garantáló, a királyi hatalom korlátait szintén rögzítő 1713-as Pragmatica Sanctio, az 1848-as polgári törvények, a Szent Korona-tan mind-mind az európai alkotmánytörténet kiemelkedő, úttörő dokumentumai és tételei voltak. Ebbe a sorba illeszkedik a sok tekintetben szintén úttörő magyar Alaptörvény is, amit az unió egyes tényezői mindmáig támadnak. A kommunista rendszer romba döntötte a kivételes magyar történelmi alkotmányt is. Az új magyar Alaptörvénybe ennek az elfogadhatatlan helyzetnek a felszámolása céljával került bele az R) cikk, amely a történeti alkotmány vívmányait kötelező alkotmányértelmezési eszközként visszaemelte az élő közjogba, és ezzel helyreállította az 1944-ben megszakadt közjogi folytonosságot. Az R) cikk kimondja, hogy a jogszabályokat és az Alaptörvényt a történeti alkotmány vívmányainak fényében kell értelmezni. Nekünk azt tanították az itt egyébként szép számban jelenlévő egykori tanáraink jogtörténeti előadásokon az egyetemen, hogy a magyar törvények, a magyar bíráskodás, az igazságszolgáltatás tekintetében sem maradtak el a XIX. századi hasonló német vagy francia jogalkotási vívmányoktól. Már 1869-ben megszületett a közigazgatástól független bíráskodást szervezetileg is megerősítő modern magyar törvény, az 1869. évi IV. törvénycikk a bírói hatalomról.

Ezzel szemben, tisztelt Hölgyeim és Uraim, az Európai Unió jogrendszere egy folytonosan alakuló változó, ez idáig alig több mint fél évszázad tapasztalataira visszatekinteni képes szabályrendszer. Rövid története miatt dogmatikai fogalmi kidolgozottsága még messze nem éri el számos tagállam, így a magyar nemzeti jog fejlettségi szintjét sem. Sok elemében küszködik még a jogérvényesülés alacsony hatékonyságával, a túlszabályozással, a tapasztalatok hiányának, a kezdeti stádiumban lévő rendszerek kialakulatlanságának és bizonytalanságainak problémáival, továbbá az egyes országok eltérő jogi kultúrájából fakadó nehézségekkel. Ma a nemzeti jogrendszerek adják a biztonságot, adják a garanciát mind a döntések függetlenségének tekintetében, mind pedig az alkalmazott jog tartalma tekintetében. Nem véletlen, hogy az unió jogának tényleges érvényesítését és alkalmazását alapvetően a tagországok hatóságai végzik, a nemzeti jogi keretek, nemzeti hagyományok és intézmények között. Miközben mi megértjük, hogy az unió még mindig saját jogának a problémáival foglalkozik, nehezen tudjuk visszafogni meglepetésünket, amikor erre a kialakulatlan jogrendszerre hivatkozva politikai indíttatású támadások érik a mai jogfejlődésnek minden tekintetben megfelelő, korszerű, ráadásul sok évszázad igazgatási, jogszolgáltatási és alkotmányos hagyományára alapozott magyar jogot.

Tisztelt Egybegyűltek!

A jogállamiság elveit, amelyeket az unió az egyes tagokon számon kér, nem mindig alkalmazza saját magára. A joguralom azt jelenti, hogy nem az emberek uralkodnak az emberek felett, hanem a jog az úr, amely – szemben az egyes és gyakran elfogult emberrel – egyenlő mércével mér, nem ismeri a személyválogatást. Hozzátehetném új fogalomként: az országválogatást sem ismeri. A jogállamiság érvényesülése feletti kontrollt a tagországok sohasem adták át az uniós intézményeknek. Az uniós intézményeknek kizárólag az uniós jog érvényesítésével kapcsolatban vannak hatáskörei. A tagállamok jogának alkotmányossága, működésének jogi megalapozottsága, a polgárok jogainak védelme tekintetében nemzeti intézmények – úgy, mint alkotmánybíróságok, rendes vagy közigazgatási bíróságok, számvevőszékek, önkormányzatok, maga a végrehajtó hatalom, stb. – rendelkeznek kezdeményezési, ellenőrzési, alkalmazási és egyéb jogosítványokkal. A szerződés feletti őrködéssel megbízott, elvben ideológiailag semleges Európai Bizottság jelenlegi kara és annak vezetője azzal kezdte mandátuma elején a ténykedését, hogy bejelentette, nem kívánja az intézmény eddigi elvi semlegességét fenntartani. Nyíltan meghirdették a politikai elfogultság elvét, ami azt jelenti, hogy politikai testületként politikai szempontok dönthettek atekintetben, hogy melyik tagországon, mely jogszabályok érvényesülését vagy megsértését kérik számon, illetve mely tagállam esetében tekintenek el attól. A bizottság elnöke ennek szellemében nyilatkozott akkor is, amikor egy őszinte pillanatban azzal indokolta a szabálysértő francia költségvetési deficit miatt egyébként amiatt esedékes bizottsági szankció elmaradását, hogy „Franciaország, az Franciaország.” Alig néhány évvel ezelőtt a Barroso-vezette bizottságnak Magyarország esetében ilyen objektív és elfogulatlan indoka nem volt. Ezért kezdeményezte is a tanács ellenünk a szankciókat, pedig a magyar eset enyhébb volt, jóval enyhébb, mint a későbbi francia jogsértés.

A kettős politikai mérce újabb világos példáját látjuk az igazságszolgáltatás területén. Amikor 2011-2012-ben a bírósági rendszer korszerűsítése, az ügyek fölgyorsítása érdekében Magyarország átalakította a bírósági igazgatást, és ennek keretében nyugdíjazta a bizonyos korhatár feletti bírósági vezetőket, a bizottság a nyugdíjazott idős bírák szociális jogainak a védelmében kötelezettségszegési, majd bírósági eljárást kezdeményezett hazánk ellen, és a magyar intézkedést minden fórumon a bírói függetlenség elleni támadásként tüntette fel. Eddig ez rendben is volna. Amikor azonban pár évre rá a baloldali olasz kormány nyugdíjazta az idősebb bírákat, a bizottság azt, mint eljárási gyorsítást lelkesen üdvözölte. Nyilván: Olaszország, az Olaszország. Amikor a legfrissebb országjelentésben a bizottság – majd napokon belül olvashatják – precedens nélküli módon beleavatkozva a magyar választási kampányba az Igazságszolgáltatási Tanács jogosítványait kevesli, akkor szándékosan elfeledkezik arról a tényről, hogy ilyen garanciális célokat szolgáló testületek Németországban vagy Ausztriában egyáltalán nem is léteznek, mert ott a bírósági vezetőket közvetlenül a végrehajtó hatalom bízza meg. Németország, az Németország – mondhatnánk. Az uniós intézmények akkor sem érezték kötelességüknek, hogy fölemeljék a szavukat, amikor Ausztriában a legfontosabb állampolgári jogot érte súlyos katasztrófa, mert nem tudták érvényesen lebonyolítani az elnökválasztást, hogy finoman fogalmazzak. Miközben Magyarországról és Lengyelországról havonta fogadnak el az uniós testületek a jogállamiság úgymond sanyarú állapota vagy éppen a kommunista Lukács György archívuma vagy Ahmed H. kapcsán határozatokat, egy szót sem ejtettek minderről. Ausztria megkapta azt az egyébként minden tagországnak kijáró tiszteletet, hogy az unió megvárta, míg maga, belül, otthon elrendezte ezt a példátlan jogsértést, és szabályosan megismételte a választást. Ilyen tiszteletet mi nem kaptunk, lengyel barátaink nem kapnak. Ausztria, az Ausztria – mondhatnánk.

Tisztelt Hölgyeim és Uraim!

Az Európai Bizottság – beszállva a magyar választási kampányba – most éppen azért támadja a magyar kormányt, mert az bizonyos esetekben nem rejti véka alá a véleményét, és el is mondja azt, bizonyos bírói ítéletekkel kapcsolatban a bizottság téved. A fékek és ellensúlyok elve egy miniszternek sem tiltja meg a szabad véleménynyilvánítást, különösen, hogyha közérdeklődést kiváltó bírói ítéletről van szó. Egyébként pedig, ha a bizottság valóban aggódik azért, hogy senki se avatkozzon be véleménynyilvánítással folyamatban lévő eljárásba – ami egy méltányolható elv és szempont –, miért nem támadja ugyanúgy az Európai Parlament határozatát, amely egy folyamatban lévő büntetőügyben, Ahmed H. ügyében tesz közzé folyamatos, agresszív, beavatkozó felszólításokat a bírák, a magyarországi bírák és Magyarország felé.

Summa summárum, tisztelt Hölgyeim és Uram, azzal, hogy az Európai Bizottság magát nyíltan politikai testületként tünteti föl, megteremti a jogot arra, hogy döntéseit – akár az unió fundamentumaként szolgáló, Lisszaboni Szerződés védelmére irányulókat is – bárki politikai döntésnek tekintse. Vagyis bizonyos szabályok megsértése nem jogi, hanem politikai kérdéssé válik, sőt azt kell mondanom vált, ami a joguralomnak a rule of law-nak homlokegyenest az ellentéte. Az elvi semlegesség feladása az Európai Unión belüli együttműködés lerombolásához vezet, mert intézményesíti a kettős mércét mindig a nagyobbak javára és a kisebbek rovására. Hogyan is mondta Orwell úr? Vannak egyenlők, és vannak még egyenlőbbek. A bizottság, mint a „szerződés őre” elv felborítása alapjaiban rázza meg az európai intézményrendszert. Ide vezet a tagországok és az unió intézményei közötti egyensúly felborítása, az olyan kísérletek, mint az alapító szerződésben sehol sem szereplő csúcsjelölt-, Spitzenkandidat-elv bevezetése. Nehéz nem észrevenni ezek mögött a tagállami jogok visszaszorítására és az Európai Egyesült Államok létrehozására irányuló, hátsónak immár aligha mondható, mert már nem is nagyon takargatott szándékot. És tudnunk kell, hogy az Európai Egyesült Államok a legújabb kori fejlemények következtében azt jelentené, hogy nekünk egy bevándorlókontinensünk lesz, bevándorló Európával és bevándorlóországgá tett Magyarországgal. Ezek után, hogyan lehet összetartó európai közösséget létrehozni úgy, hogy ugyanazokat a szabályokat minden ország esetében tetszés szerint másképpen értelmezik? A magyar javaslat az, hogy maradjuk meg „Európa, az Európa” elvnél. Vonatkozzanak minden tagra ugyanazok a szabályok, és azok a szervezetek, amelyek ezt hivatottak biztosítani, térjenek vissza a józan ész, a méltányosság elveihez, szolgálják egész Európát, minden európai polgárt. Legyen Európa újra a józan ész és méltányosság Európája. Az ehhez szükséges küzdelem lefolytatásához az igazságügy-miniszternek sok szerencsét kívánok! Ceterum censeo: tiszteletet Magyarországnak!

Köszönöm, hogy meghallgattak!

Először is köszönjük szépen a vásárhelyi polgárok szavazatait, akik támogatták a mi jelöltünket, aki a város korábbi, most már lemondott alpolgármestere volt, és hosszú éveken keresztül szolgálta a vásárhelyieket. Szerintem egy jó jelölt volt, kiváló ember, szerintem mi becsületes, jó kampányt vittünk, a mondandónk lényege Vásárhely fejlődésének történetéről szólt. Tehát én köszönöm szépen a hódmezővásárhelyi polgároknak, hogy kitartottak mellettünk, már akik ránk szavaztak, mert azonban ez mind kevés volt ahhoz, hogy megnyerjük a választást. Ennek vereség lett a vége, és ezt meg kell érteni. Most persze nagyon kevés dolgot tudunk biztosan, nem látunk bele ennyi ember fejébe, egy dolgot látok, az pedig az, hogy ez egy parlamenti előválasztásként működött. Azt látom, hogy ez egy laboratórium volt, és azt gondolom, hogy ez meg fog ismétlődni az ország számos választókerületében. Az is lehet talán, hogy mindben. Vagyis a végén oda egyszerűsödnek majd a dolgok, hogy az ellenzéki oldalról egyetlen jelölt marad majd talpon, a többiek valamilyen megoldásban, minek nevezik ezt: koordinációnak vagy visszalépésnek, de el fognak tűnni a színről. Ezt nem gondoltuk sokáig, mert azt gondoltuk, hogy mégis a Jobbik meg, mondjuk, a DK, tehát a legradikálisabb, valaha legradikálisabb jobboldali párt meg a volt miniszterelnök, akit már a választók elküldtek néhányszor, össze tudjon fogni, és közösen lépjenek fel egy polgári-nemzeti kormánnyal szemben, ez azért eddig meghaladta a politikai fantáziát. De eljött az ideje annak is, hogy szembenézzünk ezzel a realitással, nem érdemes áltatni magunkat: zajlanak, sőt talán már létre is jöttek a paktumok a háttérben, a végén mindenhol lesz egy bevándorláspárti jelölt az ellenzék részéről, és lesz egy a bevándorlást ellenző, a nemzeti kormányt támogató jelölt a másik oldalról.

Én azt figyelem, hogy amikor az emberek beszélgetnek a politikáról, akkor nagyon sok bonyolult, taktikai, csavaros megfejtést és javaslatot szoktak előhívni az agyukból, és látom, hogy ez egy népszerű téma a nyilvánosságban is. Én sohasem osztottam ezeket a bonyolult megközelítéseket, én egy másik politikai iskolát jártam ki. Ha úgy tetszik, én egy utcai harcos vagyok, hiszen 1988-ban alakítottuk meg a Fideszt, volt akkor még munkásőrből is több tízezer, és a velünk szemben álló kommunista pártnak volt vagy 800 ezer tagja. Én azt tanultam meg, hogy a politikában egyetlen dolog a célravezető, a világos, egyenes beszéd. Tehát most is az a helyzet, hogy akármit is akarnak az ellenfeleink, nyilvánvalóan látom Soros György pénzét a háttérben, tehát látom a mesterkedéseket, ezekkel szemben egyetlen orvosság van: a nyílt, egyenes, őszinte beszéd. Bele kell szállni ebbe a küzdelembe, ezért is biztatok minden egyes nemzeti érzelmű magyart, hogy nézzen szembe a helyzettel, van komoly kihívás, van egy másik jövő Magyarország előtt, mint amit mi kívánunk, és amiért eddig dolgoztunk. Magyarországból lehet bevándorlóországot csinálni, vannak emberek, akik erre vállalkoznak, ezeket az embereket jelöltként már ki is választották, sok pénz van mögöttük, Soros György nemzetközi pénze, civil szervezetei és a külföldi tulajdonban lévő Magyarországon működő média része. Ez egy komoly erő. Ezzel szemben, ha meg akarjuk Magyarországot védeni, és nem akarunk mi is bevándorlóországgá válnunk, akkor össze kell fognunk, és együtt kell ezt a küzdelmet megharcolnunk.

Ez egy taktikai kérdés, már hogy hogyan fogják őket nevezni, de a végén csak egy lesz. Erre kell készülnünk.

Így van, de azért a szövetségeseinkről se feledkezzünk el. Tehát egy választási kampányban a legrosszabb, ami történhet az emberrel, hogyha hagyja, hogy a küzdelem heve és a küzdelem nagy tétje rosszkedvű, vicsorgó, teknősbéka- vagy sündisznószerű tartást erőltessen az emberre. Ezt el kell kerülni. Tehát a legfontosabb dolog, hogy vegyük észre, hogy a választás egy ünnep. Mindig is azt akartuk, hogy az emberek dönthessenek Magyarország jövőjéről. Ettől nem megijedni kell, hanem örülni, hiszen ezt akartuk, és jó dolgokról kell beszélni a kampányban, vagy legalább azokról is kell beszélni. Ugye, mi nemcsak nem azért nem akarunk bevándorlóországgá válni, mert akkor itt is terror lesz, bűnözés, az asszonyok és lányok nem lesznek biztonságban, és a kulturális identitásunk is meggyengül, majd szép lassan elpárolog, ez nagy veszély. Ezt mind tudjuk. Na, de azért sem akarunk bevándorlást, mert az a jövő, amiért az elmúlt nyolc évben a magyar emberek megdolgoztak, és végre Magyarországot egy emelkedő, fejlődő pályára állították, na, annak is vége lesz, mert a végén velünk fogják megfizettetni a bevándorlásnak az összes következményét és az összes költségét. Erről zajlanak a viták azokban az országokban, akik egyébként gazdagabb országok, mint mi jóval, ahol már ott vannak a bevándorlók. És ha egyszer bejöttek, nem tudjuk őket kitenni. Van, aki persze ezt ígéri, de még egyetlen sikeres példát sem láttam erre. Én azt látom, hogyha a fogkrém kijön a tubusból, nincs ember, aki visszategye. Ha a víz kiömlött, a gát átszakadt, az a víz már nem tehető vissza a folyóba. Tehát nekünk észnél kell lennünk, mert egyszer tudunk hibázni. Mi következik ebből az ENSZ-re nézve? Ott sem csak az a rossz hír van, hogy többségben vannak az egyébként migránsokat kibocsátó országok, hanem a jó hír az, hogy mi is sokan vagyunk, és erősek vagyunk, tehát azt is vegyük észre, ne csak a fenyegetettséget, hanem az esélyt is lássuk meg. Az Egyesült Államok nem akar olyan világot, amelyben a bevándorlást, a migrációt emberi jognak ismerik el, és lebontják a kerítéseket. Ausztrália külügyminiszterével a napokban találkoztam, nem akarnak ilyen világot. A japánok nem akarnak ilyen világot. Olaszországban a hét végén választás lesz, ott, akik nyerni fognak, nem akarnak, vagy valószínűleg nyernek, nem akarnak ilyen világot. Ausztriában most választottak olyan kormányt, amely nem akar ilyen világot. A bajorok sem akarnak ilyet, és itt vannak a V4-ek. Tehát ez a küzdelem, amiről én beszélek, egy olyan harc, amit nem egyedül vív Magyarország. Számos, nálunk sokkal jelentősebb, sőt a világ legnagyobb jelentőségű hatalma is – az Egyesült Államok – hasonló álláspontot képvisel, mint mi. Tehát a magyaroknak azt kell észrevenniük, hogy bár mindig a negatív hírek vannak többségben, de nem vagyunk egyedül ebben a harcban. Vannak szövetségeseink, és győzni is fogunk, meg is tudjuk védeni szerintem Magyarország érdekeit, ha kitartunk. Az igaz, hogy az előttünk álló hónapok különösen izgalmasak és fontosak lesznek.

Jó, de ez a Föld tönkretételének és az emberiség primitivizálásának a legbiztosabb receptje. Az lehetetlen dolog, hogy valaki csak azért, mert a földteke másik pontján jobb életet remél magának, fogja magát, felkerekedik, és függetlenül az ott élők véleményétől oda megy, és ott jogokat követel magának, ez lehetetlen.

Itt az történik – Soros Györgyék mindig ezt csinálják –, hogy jó embereknek tüntetik fel magukat, úgy tesznek, mintha a morális erkölcsi fölény az ő oldalukon lenne, mert ők látszólag jó dolgot képviselnek. Ha azonban végiggondolja az ember, akkor látja, hogy annak a következményeként, amit olyan szépen becsomagoltak, mint a szaloncukrot karácsonykor, első pillantásra emberségesnek, pozitívnak, kereszténynek tűnő dolog következményeiként rendkívül sok szenvedést fog okozni, tehát valójában gonosz javaslat. Tehát erkölcsi szempontból a mi álláspontunk a jó álláspont, amelyik azt mondja, de hiszen mindenkinek joga van ahhoz a kultúrához, ahhoz az országhoz és ahhoz az életszínvonalhoz, amit a maga számára megteremtett, saját országában felépített. Ez az európai vagy a nyugati társadalomfejlődés filozófia alapja, és a nemzetközi jognak is ez az alapja ma. Az egész Európai Unió is azon áll, hogy szuverén országok a tagjai. Ha a szuverenitásunkat elveszik, legyen az az ENSZ vagy éppen Brüsszel, abban a pillanatban ősi kulturális jogok, lehetőségek és a munkával kivívott életminőségünk kerül veszélybe. Nyíltan kell beszélni, ebbe a küzdelembe bele kell állni, nem vagyunk egyedül, szövetségeseink vannak, és meg tudjuk nyerni, ha időt nyerünk, mert Magyarországon most ez a problémánk. Ugyanis itt az a helyzet, hogy az Európai Unió dűlőre akarja vinni a kérdést, hiszen 2019-ben európai választás lesz. Mindenki látja, hogy a magunkfajta, hozzánk hasonló, a bevándorlással szemben álló erők előre fognak törni. Ezért már most át akarják, még ebben a mostani európai parlamenti ciklusban át akarják vinni a bevándorlásról és a kvótákról, a szétosztásról szóló döntést. Márpedig július 1-je után Ausztria adja az unió elnökségét. Az osztrákok az új osztrák kormányt azért választották meg, hogy ne akarjanak bevándorlóországgá válni, ott harcolni fognak. Egy esélye van Brüsszelnek és Soros Györgyéknek; az, hogy még most július 1-jéig áterőltetik az európai intézményeken az új Dublin IV.-nek nevezett szabályozást, ami egyébként magában foglalja a kötelező kvótákat, és elveszi a nemzetállamoktól a jogkört a menekültek, illetve a migránsok és a bevándorlók vonatkozásában. Ezért a magyar választás pont abban az időpontban lesz, amikor ez a harc csúcson lesz.

Igen, de ezt úgy kell elképzelni, hogy a bolgárok az Európai Bizottsággal konzultálva teszik le ezt a javaslatot. Tehát, hogy mennyi ebben a bolgár, és mennyi ebben Brüsszel, azt nehéz megmondani. Mindenesetre mi, magyarok letettük a magunk javaslatát, én elvittem Szófiába, átadtam a bolgár miniszterelnöknek, hogy mi hol akarjuk módosítani ezeket a brüsszeli–bolgár javaslatokat, és hogyan akarjuk megvédeni a nemzeti szuverenitást. Ugye, az, amit letesznek most az asztalra, és amit át akarnak rajtunk verni, tartalmaz egy számítási módot, egy matematikai képletet, hogy hogyan kell szétosztani a bevándorlókat. A mostani állapotok szerint másnap reggel ide tízezer embert fognak küldeni, és nem érdemes azt hinni most a magyaroknak, és ezzel is szembe kell néznünk, hogy úgy lesz, mint eddig volt, amikor a nagy beáramlás volt, hogy ki is mentek az ország nyugati határán a bevándorlók. Nem fognak kimenni, mert Ausztria meg Németország visszaállította a határellenőrzést, zsákország lettünk. Aki ide bejön, az tovább Nyugatra menni nem tud. Akit beengedünk, az velünk marad, az a mienk lesz, arról nekünk kell gondoskodni, és a vele való együttélést, ideértve a terrorveszélyt, a közbiztonság romlását és a gazdasági terheket nekünk majd viselni. Ezért mondom a magyaroknak a választás előtt, hogy emberek, egyszer lehet elrontani. Jogunk van elrontani, demokráciában élünk, szabad választás lesz, ez a mi döntésünk lesz, a saját sorsunkról fogunk dönteni. Ha elhibázzuk, bevándorlóország leszünk.

Szerintem érdemes néhány tényt leszögeznünk. Az első, hogy az Európai Unió költségvetéseit nem évről évre készítik el, hanem hét évre előre. Ennek van egy rögzített eljárásrendje, ennek a végén minden miniszterelnöknek el kell azt fogadnia. Olyan költségvetés nincs, amit a magyar miniszterelnök nem szavazott meg. Ez azt jelenti, hogy nekünk komoly tárgyalási pozícióink lesznek, vannak, és ezeket én ki is fogom majd használni. A másik dolog, hogy nem egyedül bennünket érint ez. Hát a V4-ek megmondták, hogyha őket ez érintené, rosszul érintené, nem támogatják. Ugye, itt azt érdemes megértenünk, hogy miért Lengyelország van célkeresztben. Ugye, a közép-európai térség vezető hatalma és vezető állama Lengyelország. Négyszer akkora, mint Magyarország, a gazdasága nagyon erős, töretlenül fejlődik, ennek a régiónak ő a regionális hatalma, vezetője. Ezt Magyarország egyébként elfogadja és elismeri. Azért lövik Lengyelországot a németek is meg Brüsszel is, mert ha Lengyelországot meggyengítik, egész Közép-Európát meggyengítik, és ezzel meggyengítik a bevándorlással szembeni közép-európai ellenállást is.

Magyarország és a visegrádi négyek kialakítottak egy közös álláspontot, tehát Magyarországnak van a közép-európaiakkal egybeeső álláspontja. Ezt egy dokumentumban ki is adtuk. Az más dolog, hogy ezt nem mindenki olvassa, a francia elnök sem, ha jól látom, de ettől még nekünk van álláspontunk, amit Brüsszelben közzétettünk. Ebben pedig az van, hogy a konzultáció jó dolog. Hát, ha van valaki, akkor Magyarország tud erről nyilatkozni. A franciák életükben nem tartottak még konzultációt. Olyat, amilyet mi szoktunk, hogy minden magyar embert bevonunk egy fontos kérdés megvitatásába. A bevándorlásról meg a legfontosabb kérdésekről egész Európában csak a magyarok lettek megkérdezve, csak a magyar kormány kérdezte meg a magyar embereket. Úgyhogy ha valakinek tanácsra van szükség nemzeti konzultáció ügyben, ideértve a francia elnököt is, én szívesen állok a rendelkezésére. Mi azt mondtuk, hogy Európa jövőjéről konzultációt tartani jó dolog, a dokumentumunk azt mondja, hogy ezeket tartsuk is meg, és minden ország használja a saját, legjobb nemzeti gyakorlatát. Ez a magyar álláspont.

Harcolni fogunk. A V4-ek álláspontja egyértelmű, Ausztria álláspontja egyértelmű. Én abban reménykedem, hogy az olaszok most vasárnap úgy döntenek, hogy ott is egy bevándorlást megfékezni akaró kormány lesz, erre minden esélyünk megvan. És nézze, én is elszánt vagyok, persze egy áprilisi választás jól jönne, amely megerősíti a magyar álláspontot. Mert én az áprilisi választást úgy tekintem, hogy megerősíti-e az eddigi magyar külpolitikai irányvonalat, vagyishogy nekünk vállalnunk kell a küzdelmet a bevándorlás megállítása érdekében. És ha ez bekövetkezik, és azt gondolom, hogy a magyarok inkább meg akarnak maradni magyarnak, inkább meg akarják védeni a keresztény kultúrájukat, inkább meg akarják védeni a nemzeti függetlenségüket, semmint feladni azt. Ha ráébrednek arra, hogy a jelöltek egy része, sőt a végén talpon maradó két jelöltből az egyik ezt képviseli, és Soros György áll mögötte, akkor szerintem ha az emberek ezt felismerik, átlátják, akkor jó esély van arra, hogy Magyarországon továbbra is nemzeti kormányunk legyen. És akkor a nemzeti kormány vezetője elmegy júniusban Brüsszelbe, megvívja ezt a hosszú és bonyolult csatát, és a végén, ha kell, majd vétózik. Mert ne felejtsük el, hogy a miniszterelnökök tanácsülésén döntést csak egyhangúlag lehet hozni.

Megvitattuk a francia elnöknek a javaslatait legutóbb, és azokat elvetette a tanács. Tehát azokat a javaslatokat, hogy legyen több államhatáron átnyúló, nemzetközi lista az európai választáson és az ehhez hasonló javaslatokat – sok ilyen volt a francia elnök részéről –, ezeket, kivétel nélkül mindet elutasítottuk. Egy dolog maradt talpon, hogy legyen nemzeti konzultáció, illetve európai konzultáció, de az is a legjobb nemzeti gyakorlat szerint, minden ország saját szokásainak megfelelően történjen.

Több ilyen vitánk van. Na, most ha a legutolsó négy választást nézzük, Németországot, Ausztriát, Csehországot és most az előttünk álló olasz kampányt, akkor azt látjuk – persze ott is fontosak a gazdasági kérdések, mint ahogy Magyarországon is azok, de – valahogy a legfontosabb kérdés mindenhol a bevándorlás volt. Most Magyarországon is az a helyzet, hogy a nagy téma az, aminek az árnyékában persze azért kell szót ejtenünk a gazdaság ügyeiről is. És én azt tudom mondani, hogy szép eredményeket ért el Magyarország az elmúlt időszakban, de ezek nem egy lezárt és befejezett munka eredményei. Itt még sokat kell dolgozni. A magyar gazdaság növekedése fenntartandó, ha nem Varga Mihály vagy nem egy ilyen típusú gazdaságpolitika van Magyarországon, akkor nagyon nehéz lesz ezt fenntartani, úgyhogy én teljes szívemből támogatom a mostani kormány gazdaságpolitikáját és gazdasági miniszterét is. Az alapvető döntéseket meghoztuk, csak most folytatni kell a munkát, mert szerintem a családtámogatási rendszerünk, amely Európában szerintem párját ritkítja, és a nemzeti össztermék arányában talán a legtöbbet egész Európában mi költjük családtámogatásra, jó. Szerintem a nők megbecsülését elősegítő politikák és döntések, az anyáknak tiszteletet megadó döntések jó döntések, ezek közé tartozik a nők 40. Ugye, az egy fájdalmas dolog… Azt mi szavaztuk meg. Igaz, hogy én vállaltam az előző választási kampányban, amikor megállapodtam a nőszervezetekkel, hogy ezt be fogjuk vezetni, tehát az én dolgom volt, hogy ezt átvigyem a parlamenten, ezt meg is tettem. Azonban fájt, hogy például a Jobbik nem szavazta meg. Tehát azt tudni kell, hogy az ilyen típusú, ma már az emberek számára természetesnek vett dolgok visszavehetők, de én mindent meg fogok tenni, hogy megvédjem a nők 40-et, és azt mindenképpen folytatni szeretnénk. Sőt, én a családanyák, a gyermeket vállaló nőknek a további támogatását, az eddigi támogatási formák erősítését és bővítését rendkívül fontosnak tartom, mert ezen múlik Magyarország jövője. Nem mondom, mi, férfiak is kellünk ehhez, mármint Magyarország jövőjéhez, de a jövő mégis azon múlik, hogy az asszonyok azok akarnak-e velünk együtt élni, akarnak-e családban élni, akarnak-e gyermeket vállalni, és egy olyan életre rendezkednek-e be, amely elismeri, támogatja, pártfogolja az ő döntésüket, vagyishogy gyermeket szülnek és nevelnek a jövőnek. Tehát én – ez egy személyes döntése minden nőnek, de én – szeretném azoknak megadni a segítséget, akik ezt a személyes döntést meghozzák. Tehát én demográfiai, családokat, asszonyokat, a nők megbecsülését és tiszteletét kifejező további javaslatokat fogok majd előterjeszteni. De azért nem erről szól a kampány, mert hiába vannak ezek a remek indítványaink, meg hiába van egy családpolitikánk, hiába van egy biztatónak tűnő jövő, amiért persze még sokat kell dolgozni, ha közben az országot elárasztják a migránsok, és nekünk is olyan kérdésekkel kell szembenéznünk, mint amivel Ausztria, Németország vagy Franciaország néz szembe. Akkor a pénz arra fog menni, akkor az energia nem a családtámogatás kiszélesítésére fordítódik majd, hanem azoknak az együttélési gondoknak, bajoknak a kezelésére megy el, amit az ideérkező tömeges migránsok eredményeznek majd. A terrorveszély visszaszorításától kezdve a közbiztonság megerősítéséig és a nekik szükséges pénz elvétele a magyaroktól, a magyar költségvetés eddigi soraitól, de ezt én nem akarom. Tehát a nők 40 megvédéséhez is az út azon keresztül vezet, hogy az ellenzéket távol tartsuk a kormányzástól, és megakadályozzuk a migránsok beáramlását.

Tisztelt Gyászoló Család! Tisztelt Gyászoló Gyülekezet!

Az idei tél súlyos veszteséget hozott a magyar nemzetre és a polgári közösségünkre. Nemrégiben búcsúztattuk a nagyszerű újságírót, Csontos Jánost. Aztán a kivételes tehetségű cigány muzsikust, Ökrös Oszkárt. És néhány napja hagyott itt bennünket az erdélyi szellemi és kulturális élet tartóoszlopa, Kallós Zoltán. Ma családunk egy másik meghatározó tagjától, Barsiné Pataky Etelkától búcsúzunk. Attól a társunktól, aki számtalan tisztségében fáradhatatlanul dolgozott a polgári, nemzeti, keresztény Magyarországért, aki egész életét ennek szolgálatába állította. Ezek pótolhatatlan veszteségek, s nem tudjuk, ki és hogyan töltheti be a helyükön támadt űrt. Akik Etelkával az elmúlt hónapokban találkoztak, azóta, hogy befejezte mérnöki kamarai elnöki feladatát, jól tudják, hogy folyton új, további tervekről és feladatokról beszélt. Semmi jele nem volt annak, hogy fáradt lenne, vagy kevesebbet vállalna. Zavarba ejtő és lesújtó, hogy ilyen váratlanul hagyott itt bennünket.

Tisztelt Gyászoló Család!

Mi, akik ismertük, jól tudjuk, hogy Etelka maga volt a megtestesült polgári elegancia. Mindig kifogástalan ízléssel kiválasztott öltözetben láttuk, éreztük, fontos volt számára, hogy megjelenésével, küllemével is megtisztelje a környezetét. Fiatal és fésületlen politikusokként volt mit tanulnunk tőle. A jelenlévők közül nyilván sokan tudják, hogy Etelka amellett, hogy mindig jó megjelenésű, magára adó asszonyként élt, ha munkáról volt szó, kérlelhetetlenül kemény, állhatatos és szorgalmas tudott lenni. Bármilyen feladatot kapott, azt a rá jellemző alapossággal és tisztességgel elvégezte. Keresztyén munkakultúrája, határozottsága, kitartása és türelme valamennyiünket tisztelőjévé tett. Könyvében saját magáról ezt írta: „Olyan gazdag volt eddig az életem, hogy nincsen olyan érzésem, hogy kihagytam valamit. Amikor úgy döntök, hogy abbahagyom, vagy a sors úgy dönt, hogy abba kell hagynom az aktív életet, mindenféle hiányérzet nélkül teszem majd meg. De amíg ez a helyzet nem áll elő, amíg dolgom van, nos, addig nem fogom befejezni, mert szívesen dolgozom, és a munkát élvezem.” Így is lett.

Nőként helyt tudott állni a férfiak által uralt mérnöki világban, sőt annak – mint hallhattuk – meghatározó alakjává vált. 1989-ben egyik kezdeményezője volt a mérnöki kamara megalapításának, amelynek 2009-től nyolc éven át elnöke is lehetett. Helyt állt a magyar politika embert próbáló és méltánytalan világában is: önkormányzati és országgyűlési képviselőként, polgármester-jelöltként, a millenniumra tervezett világkiállítás főbiztosaként, majd a Duna-stratégia kormánybiztosaként is. Teljes erővel vett részt a szabad Magyarország újjáépítésében. Helyt állt a nemzetközi színtéren is, ahol előbb diplomataként, Magyarország bécsi nagyköveteként szolgált, majd Brüsszelben, az Európai Parlament képviselőjeként küzdött Magyarország érdekeiért. Európa újraegyesítésének nagy ügyéből, Magyarország uniós csatlakozásából, a beilleszkedés nehéz feladatából is kivette a részét. Ki tudja, talán az Etelka jóvoltából létrehozott európai navigációs rendszer, a Galileo program egyik műholdja, az ő kezdeményezésére egy magyar gyermekről elnevezett Lisa is éppen itt köröz fölöttünk, és velünk együtt búcsúzik tőle.

Mi, politikusok munkánk során nem a mérnöki világ precíz adataiból, egzakt tényszerűségeiből tájékozódunk, inkább ideákból, történelmi analógiákból és megsejtésekből. Próbáljuk megérteni a társadalom öntörvényű, bonyolult és kaotikus világát, és keressük a közösség, a haza szolgálatának lehetséges legjobb módjait. Nekünk Etelka példaképünk is volt. Hűséges és lojális volt politikai közösségéhez, nemzete és hite mellett esőben és sárban is állhatatosan kitartott. A szabad Magyarország hajnalán elsők között csatlakozott az Antall József körül csoportosuló, a kommunista rendszert leváltani kívánó demokratákhoz. Azokhoz, akik egy erős, önálló, hagyományaira büszke és önbecsülését visszaszerző Magyarország felépítéséért dolgoztak. Etelka nem tisztséget kért Antall József miniszterelnök úrtól, az MDF elnökétől, hanem feladatot. A közösségét érő, durva szellemi támadásokkal szemben felvértezte az a gondolat, hogy a hazáját szolgálja. Ismerjük a helyzetet, amelyben az a gondolat tartja bennünk a lelket, az ad értelmet a támadások ellenére elszántan végzett munkánknak, hogy végül is a hazánkat szolgáljuk, és a meggyőződés, hogy a mi szolgálatunk nélkül a haza meggyengülne, talán végzetesen is. Amikor a kegyetlen küzdelemben eredeti politikai közössége felőrlődött, Etelka az elsők között volt, aki felismerte, hogy a keresztény, nemzeti, polgári, konzervatív ideálokat hol képviselheti tovább a maga és az ország szempontjából is a leghitelesebben. Tudta, hogy a nemzeti érdekekhez hű, európai elkötelezettségű Magyarországért hol küzdhet, hol harcolhat a leghatékonyabban. Példája sokakat bátorított, és együtt, a polgári oldalon összefogva el is értük a sikert. Ő jött, és ismét nem tisztségért, hanem feladatokért jelentkezett. A feladatokat megkapta, tisztességgel és sikeresen elvégezte. A kemény munka, a kitartó cselekvés önmagában is tiszteletre méltó dolog, de a politikában világos értékrend és elkötelezettség nélkül önmagában nem elegendő a sikerhez. Ha végignézünk a mai Magyarországon vagy Európán, azt látjuk, hogy a mi mesterségünkben a hűség különlegesen ritka, ezért értékes jószág. A színeiket váltogató, belső iránytű nélküli emberekből pedig túlzottan is sok akad.

Tisztelt Gyászoló Gyülekezet!

A politika nehéz mesterség. Sohasem lehet biztosan tudni, mi hozza meg a sikert. Ám egy dolgot biztosan mondhatunk, hogy kemény munka, elkötelezettség és kitartás nélkül biztosan nem megy. Barsiné Pataky Etelka tudta, hogy neki velünk, ebben az összefogásban hol a helye. Kitartott, velünk maradt a legnehezebb és a legkilátástalanabb időkben is, nem sodorták el őt sem a vereség, sem a győzelem szélviharai. A győzelem és a vereség is próbatétel. Megpróbálja azt, aki eléri, és azt is, aki elszenvedi. Amikor győzünk, a mértéktartás és az alázat próbája alá vettetünk; amikor veszítünk, akkor pedig a hűség próbája alá. Ő mindkét próbát kiállta. Az ő és a hozzá hasonló, elkötelezett magyar emberek példája és kitartása nélkül a nemzeti, keresztény tábor, a polgári Magyarország eszménye sohasem győzhetett volna Magyarországon. Amikor kritikus volt, és ismertük őt, a maga elegáns, egyenes módján nagyon is vitriolos tudott lenni, a jobbítást szolgálta. Sohasem akarta sem sértődöttségből, sem rangkórság okán lerombolni azt, amit közösen, oly nehezen és rengeteg energiával felépítettünk. Azt hiszem, azt is tudta, hogy a polgári közép és a demokratikus jobboldal csak együtt elég erős ahhoz, hogy Magyarországot európai és magyar mivoltában egyszerre megtartsa.Etelka a magyar polgári értelmiségnek azt a jelentős történelmi elődöket magáénak tudó, nyugatos, európai, szakmai közösségét képviselte, akik értették a haza és a haladás, Magyarország és Európa, a hit és a napi cselekvés közötti – történelmünkben más nemzeteknél gyakrabban fölbukkanó – ellentmondásait. Ahhoz a politikai hagyományhoz kapcsolódott, amely nem hátrált ezektől a súlyos ellentmondásoktól, inkább készen állt a nehéz döntésekre is. Ahhoz a történelmi irányzathoz tartozott, amely képes volt a helyes egyensúly megtalálására, az értékek által vezérelt, de a világ makacs természetéhez is igazodó cselekvésre. Egy olyan életút van mögötte, amely az alkotás, a közösség érdekében végzett áldozatos munka, a nemzetért érzett mély felelősségtudat és a polgári értékrend melletti szilárd elkötelezettség jegyében telt. Etelka egy kiteljesedett, öntudatos és büszke magyar és európai polgár életét élte, és azért dolgozott, hogy minél több magyar ember élhessen ilyen módon. Példa ő a ma és a jövő politikusai előtt.

Tisztelt Gyászolók! Kedves Barátaim!

Etelkának és férjének, Istvánnak nem lehettek gyermekei, mégis kiemelkedően fontos volt számára a családja. Tudjuk, hogy hosszú éveken át ápolta beteg édesanyját. Húga halálát követően pedig igazi édesanyához méltó módon segítette unokahúgát, Kingát és unokaöccsét, Zsoltot. Segítette őket a felnőtt élet kezdetének mindig nehéz útjain eligazodni. Ők itt vannak velünk, szeretettel búcsúznak most tőle.

Kedves Etelka!

Ha az Ön politikai és mérnöki tudása segítségével fölküldött európai Galileo műholdak serege nem takarja el Ön elöl odafönt a mi megmaradt Magyarországunkat, kérjük, nézzen le ránk, biztató és elnéző tekintetével segítse a mi nehéz munkánkat, amelyet Ön oly jól ismert. Drága Etelka, Isten Önnel!

Jó napot kívánok, tisztelt Hölgyeim és Uraim!

Tisztelettel köszöntöm a polgármester asszonyt, Kroos és Eckstein urakat, és külön is köszöntöm Nagykövet urat. Megtisztel bennünket, hogy itt van velünk együtt. A beruházók talán kevésbé érzik át annak a vitának a jelentőségét, amelyre több előttem szóló is utalt, és a megye neve is utal erre: Jász-Nagykun-Szolnok megye. Magam is egyik oldalon érintve vagyok, ezért semmilyen eredményt sem hirdethetek, hiszen a miniszterelnöknek elfogulatlannak kell lennie, de szerintem ezek azok a viták, amelyek nemcsak a jókedvünkhöz járulnak hozzá, hanem fontosak is Magyarország szempontjából. Az identitások fontosak. Mindannyian magyarok vagyunk, de azon belül is különböző hagyományokhoz kapcsolódunk, és ez mind-mind érték. Ezért örömmel fogadom el a meghívást a Jász Világtalálkozóra, és mindig feszült figyelemmel követem, hogy a kunok nagytalálkozói hogyan zajlanak le Karcag környékén.

Tisztelt Hölgyeim és Uraim!

Európa következő évtizedei a munkáról és az identitásról fognak szólni. Hajlandóak vagyunk-e dolgozni az életszínvonalunkért, hajlandóak vagyunk-e erőfeszítést tenni, hogy megtarthassuk azt, amit már megszereztünk, és közben nem felejtkezünk-e el arról, hogy kik vagyunk? Figyelmet fordítunk-e a kulturális identitásunkra, a nyelvünkre, az önazonosságunkra? Mert a világ – legalábbis ahogyan én látom és értem – afelé halad, hogy csak azok a közösségek maradnak meg, és csak azok erősödnek meg, amelyek tudják, hogy kicsodák. Ez azt jelenti, hogy Magyarország is csak akkor lehet sikeres, hogyha magyar ország marad, és nem adja föl a hagyományait. Az egyik kedvenc parlamenti vitám is még a kilencvenes évek elejéből a jászokhoz és a kunokhoz kapcsolódik, amikor egy interpellációt hallgattam meg. Éppen jász volt akkor az egyik államtitkár, akit magunk között csak jászkapitánynak szólítottunk, és egy kisgazda kun képviselő interpellálta, vagyis egy hegyes kérdést szegezett a mellkasának, amire a jászkapitány válaszolt, és végül az interpelláló képviselő csak annyit mondott, hogy: „nézze, én Önt kun módra kérdeztem, Ön pedig jász módon válaszolt.”

Nos, tisztelt Hölgyeim és Uraim!

Meggyőződésem tehát, hogy ezek a kulturális identitások fontosak. Örülök annak, hogy német vendégeink is megismerkedhettek a magyar folklórnak ezzel a metszetével. Látják, hogy nem egy üres, lakatlan, hagyományok nélküli területre hozták a gyárukat, hanem egy olyan helyre, ahol bizony a hagyományaikra büszke, nagyon komoly múlttal rendelkező és a hagyományaikat megőrizni akaró közösség él. Ezek az emberek fognak, tisztelt Kroos és Eckstein urak, dolgozni az Önök gyárában, és járulnak majd hozzá ahhoz, hogy az Önök cége itt, Jászfényszarun is sikeres lehessen.

Hölgyeim és Uraim!

2017. január elseje óta a mai a 34. üzem, amelyet átadunk. 13 hónap alatt 34 üzem. Bő egy év alatt 517,6 milliárd forintnyi beruházást valósítottak meg hazai és külföldi befektetők Magyarországon, és ezekkel a beruházásokkal 5.811 munkahelyet hoztak létre. Ezek jelentős számok, és mindegyik egy irányba mutat. Azt mutatják, hogy Magyarország ma azon az úton jár, amely Európa legversenyképesebb országai közé vezet. A cél azonban nemcsak annyi, hogy belépjünk ebbe az előkelő társaságba, hanem az, hogy tartósan meg is ragadjunk ott. Hogy ez milyen nehéz feladat, az is mutatja, hogy Németországnak ebben a klubban már régóta bérelt helye van. Amikor tehát ebbe a klubba akarunk nemcsak belépni, hanem ott megragadni, akkor német precizitásra, fegyelemre és munkamorálra is szükségünk lesz.

Tisztelt Hölgyeim és Uraim!

Önök Németországban nagyon jól tudják, hogy egy versenyképes országhoz tőkeerős nagyvállalatok, hozzájuk szervesen kapcsolódó kis- és közepes vállalkozások és kiválóan képzett munkaerő kell. Kellenek erős nagyvárosok és velük együtt erősödő vidék is. A vidék, tisztelt Vezérigazgató úr, különösképpen is fontos itt, Magyarországon. Mi is azért dolgozunk, hogy a versenyképes Magyarország versenyképes régiókból és versenyképes településekből álljon össze, ezért biztatom Jászfényszaru polgármester asszonyát, hogy a városfejlesztési terveit bátran terjessze a pénzügyminiszter elé, aki Karcagon szívesen átveszi ezeket a dokumentumokat.

Tisztelt Hölgyeim és Uraim!

Miből következtethetünk ma Magyarország versenyképességére? Először is a mai esemény megerősíti a versenyképességről vallott gondolatainkat. Itt van előttünk egy nagyjából öt és fél ezer lakossal rendelkező jászsági kisváros, ami persze a helyieknek a világ közepe, de mégiscsak egy öt és fél ezres jászsági kisvárosról beszélünk, amelyik nem egyszerűen esélyesként szállt harcba egy hatalmas multinacionális cégnek a beruházásáért, hanem ezt a versenyt meg is nyerte. Mi ez, ha nem versenyképesség? Az itt felépített üzemért első körben 12 ország 60 helyszíne állt rajthoz, és versenyzett, ebből választották ki éppen Jászfényszarut.

Hölgyeim és Uraim!

Egyáltalán nem véletlen, hogy ilyen kiélezett verseny folyt ezért az üzemért. A thyssenkrupp az egyik legversenyképesebb cég a világon; 79 országban 160 ezer embernek ad munkát. Példamutató eredmény, hogy Jászfényszarunak sikerült – szerényen említsük meg azért, hogy a magyar kormány segítségével is – olyan föltételeket teremtenie, amelyek meggyőzték ennek a világhírű cégnek a vezetőit, hogy ennek a gyárnak, amelyben a világ élvonalába tartozó autóipari termékek készülnek majd, éppen itt, Jászfényszarun lesz a legjobb helye. És ők ezt el is hitték.

Tisztelt Hölgyeim és Uraim!

Egy jól teljesítő gazdasághoz nem elegendőek csak versenyképes ötletek. Az ötleteket rendszerré is kell szervezni. A németek ebben nagyok. A thyssenkrupp például azért tartozhat ma a leginnovatívabb német cégek közé, mert kétszáz évnyi tapasztalatot és hagyományt szerveznek egy jól működő üzleti modellé. Magyarországon mi is próbálkozunk a nemzetgazdaság szintjén hasonlókkal. Nekünk sem csak ötleteink vannak, mi is próbáljuk az ötleteket és meglátásokat összeszervezni, összeilleszteni, hogy azokból egy gazdasági modell kerekedjen ki. Ezt hívjuk mi magyar modellnek, és azt gondolom, hogy ez a modell ez idáig – mint a mai esemény is mutatja – jól teljesít. Ezt a modellt ráadásul az Önök megyéjéből elszármazott gazdasági miniszter, Varga Mihály testesíti meg, akit ezúttal is tisztelettel köszöntök.

Három egyszerű pilléren nyugszik a magyar modell. Az első a teljes foglalkoztatottság. Ha munka van, minden van. Amikor 2010-ben bejelentettük, hogy tíz év alatt egymillió munkahelyet hozunk létre, akkor a legtöbben inkább csak mosolyogtak ezen mondván, hogy ez szokásos kampány-nagyotmondás. Ma már kevésbé mosolyognak, vagy ha mégis mosolyognak, akkor inkább örömükben, hogy sikerült nyolc év alatt több mint 700 ezer munkahelyet létrehozni, és most már csak egy karnyújtásnyira van tőlünk a teljes foglalkoztatás. A második pillére a magyar modellnek az a fölismerés, hogy Magyarországnak sem a munkaerő, sem a demográfiai problémáit nem lehet kívülről megoldani. Magyarország nem akarja a demográfiai problémáit bevándorlással és migránsokkal megoldani. A harmadik pillér pedig az, hogy versenyképes környezetet hozunk létre, rugalmas munkaerő-piaci szabályozást, és egy vonzó adórendszert vezettünk be, a szakképzési rendszerünket pedig megpróbáltuk a munkaerőpiac igényeinek megfelelően átalakítani. Ezt éles és egyébként izgalmas szakmai viták követték, aminek eredményeképpen ennek a területnek a miniszteriális felelőssége át is került a gazdasági minisztériumba, és azt várjuk, hogy egy gazdaságorientált szakképzési rendszer működjön a jövőben Magyarországon. Aligha mondhatnám azt, hogy ezt a munkát elvégeztük. Fontos lépéseket tettünk ebbe az irányba. A következő négy év egyik legfontosabb feladata, hogy a német rendszer erényeit átemelve, a régi magyar szakmunkásképzés hagyományait fölhasználva létrehozzunk egy új, modern, jól működő magyar szakképzési rendszert. Ez iránt eltökéltek vagyunk, mert hogyha a fiataljainkat nem képezzük munkára, nem adunk a kezükbe megélhetést nyújtó, modern szakmákat, akkor a magyar gazdaság sem működhet.

Tisztelt Hölgyeim és Uraim! Tisztelt Német Vendégeink!

Szeretném megemlíteni, hogy az Önök cége – ahogyan Önöktől is hallhattuk – szinte már a rendszerváltás óta jelen van Magyarországon. Önök mindig is nagyra becsülték a magyar emberek munkáját és szakértelmét. A mostani megnyitó előtt is tárgyaltam a gyár vezetőivel és a cég képviselőivel, és a tisztelet és elismerés hangján beszéltek a magyar munkásokról és a magyar mérnökökről. A vállalat vezetői többször is elmondták, hogy a magyar fejlesztő csapatot a világ legjobbjai között tartják számon, és ma meggyőződhettem arról, hogy ez nem egyszerű udvariasság, valóban magas szintű fejlesztőcsapatot sikerült összeállítaniuk.

Tisztelt Hölgyeim és Uraim!

Itt pedig, Jászfényszarun most egy olyan üzemet adunk át, amely a világ legmodernebb gyárai közé fog tartozni. 33,38 milliárd forintból, tehát majdnem 33,5 milliárd forintból jön létre majd itt ez az 500 munkahely. Magyarország pedig ma már van olyan erős, és ez jó hír, hogy ehhez a beruházáshoz a magyar kormány több mint 10,5 milliárd forinttal tudott hozzájárulni. Köszönjük szépen a döntést Varga Mihály és Szijjártó Péter uraknak!

Tisztelt Hölgyeim és Uraim!

Önök ismerik a magyar helyzetet. Azt is tudják, hogy egy választási kampánynak vagyunk a közepén. A mai alkalmat természetesen nem erre akarom fölhasználni, de azért jelezni szeretném egy mondat erejéig, hogy minden beruházásnak, minden itt létrejött munkahelynek, minden városfejlesztésnek, Jászfényszaru rohamos fejlődésének is csak akkor van értelme, az csak akkor lesz tartós, hogyha Magyarországot meg tudjuk védeni, és meg tudjuk tartani olyan országnak, amilyennek mi azt szeretjük. Amennyiben elgyengülünk, nem jó döntést hozunk, nem védjük meg Magyarországot, abban az esetben az összes fejlesztésünk néhány éven belül hiábavalónak fog majd bizonyulni. Ha nem maradunk magyarok, ha Magyarország nem marad magyar ország, a fejlesztéseink nem fognak bennünket szolgálni.

Tisztelt Hölgyeim és Uraim!

Ezért a mi álláspontunk világos. Együtt érzünk a világ nehéz helyzetben lévő népeivel, de a mi álláspontunk az, hogy a problémákat nem kell idehozni. A problémák ide hozatala helyett a segítséget kell odavinni, és erre Magyarország egyébként készen áll, együttműködik Németországgal, és ebben együttműködik az egész Európai Unióval.

Tisztelt Hölgyeim és Uraim!

Két feltételnek kell mindig érvényesülni a fejlődéshez. Az első feltétel az, hogy legyenek kiválóan képzett szakmunkásaink, akik lehetőleg keressenek egyre jobban, és egyre inkább legyenek meggyőződve a munkájuk értelméről. Másfelől pedig az országot biztonságos állapotban kell tartani, mert minden fejlődés első föltétele a biztonság, szavatolni kell a befektetések és a dolgozók biztonságos életét Magyarországon. Meg kell védeni a határainkat, és fönn kell tartani azt a nagy nehezen elért pozíciót, amely Magyarországot ma Európa egyik, ha nem a legbiztonságosabb országává teszi.

Tisztelt Hölgyeim és Uraim!

A gazdasági növekedésünk ma a negyedik legnagyobb az Európai Unióban. Nem volt ez mindig így. Volt, amikor a gazdasági növekedésünk csökkenése volt a legnagyobb az Európai Unióban. Az egy kétes rekord. Most büszkék lehetünk arra, hogy a gazdasági növekedésünk folyamatosan erőteljes, és vannak olyan évek, mint a 2017-es év volt, és Varga miniszter úr elmondása szerint a 2018-as év is ilyen lesz, amikor a gazdasági növekedésünk az európai élbolyba visz bennünket. Ma tehát a negyedik legnagyobb növekedést mutatjuk az Európai Unióban. A munkanélküliség Magyarországon történelmi mélyponton van. Soha a rendszerváltás óta, tehát 1990 óta nem dolgozott annyi ember Magyarországon, mint most, és nem volt olyan kevés munkanélküli, mint éppen most. Ehhez hozzáteszem azt, hogy Varga Mihálynak köszönhetően megfékeztük az államadósságot és az inflációt is.

Azonban ez kevés lesz, tisztelt Hölgyeim és Uraim! Ez eddig szép. Ismerjük a magyar ember gondolkodását, az eredményekkel úgy vagyunk, hogy az már megvolt, az már a múlthoz tartozik. Ezt hallhattuk Jászfényszaru polgármesterétől is, aki nem az eredményekről beszélt, és nem azt ismertette – az is egy szép lista –, hogy a kormány miben segítette eddig a települést – erről egy szót nem hallottunk, ez érthető, magyarok vagyunk –, hanem arról beszélt, mit kell majd ezután csinálni, mert bennünket már csak az érdekel, ami előttünk van. Így van ez a nemzetgazdasággal is, tisztelt Hölgyeim és Uraim! Amit eddig elértünk, az szép, nem árt, ha a saját magunk biztatására föl is soroljuk ezeket az eredményeket, de tudnunk kell, hogy ez a jövőhöz már kevés lesz. Ez már a múlt, ez már mögöttünk van. Nekünk most arra van szükségünk, hogy a magyar gazdaság egy még magasabb fokozatba kapcsoljon. Most abba a szakaszba kell lépnünk, hogy ne csak olyan termékeket gyártsunk, amelyre azt lehet felírni, hogy „made in Hungary,” hanem olyanokat is gyártsunk, amin az szerepel, hogy „invented in Hungary,” vagyis nemcsak „gyártották Magyarországon,” hanem „föltalálták, kifejlesztették, megalkották Magyarországon.” Ezért van az, hogy elindítottuk a Beszállítói Cselekvési Tervet is, amelynek az a célja, hogy a magyar kis- és közepes vállalkozások is be tudjanak kapcsolódni ne csak a termelésbe, hanem a kutatás, fejlesztés és innováció területére is.

Tisztelt Hölgyeim és Uraim! Mélyen tisztelt Vendégeink! Tisztelt Nagykövet Úr!

Végezetül nem maradt más, minthogy gratuláljak az új gyárhoz a thyssenkrupp magyarországi leányvállalata vezetőinek és minden dolgozójának. Szeretném a jászsági dolgozóknak a szívére tenni, ajánlani nekik: sose felejtsék el, egyértelmű, hogy ez a német központ azért jött ide új gyárat építeni, mert Önök olyan minőségű munkára képesek, amely ezt a gyárat eredményes működéssel kecsegteti. Persze Magyarország jó helyen van, a megye sincsen rossz helyen, a gazdaságpolitika is rendben van, a magyar infrastruktúra is jól bírja még, de végső soron mégiscsak az itt élő emberek tehetségének és szorgalmának köszönhetjük, hogy egy jelentős világvállalat megint itt, Magyarországon bővít. Nyugodtan mondhatjuk, hogy Magyarország büszke a munkásaira. Gratulálok ehhez az új üzemhez! Hajrá, csak így tovább!

Köszönöm szépen, hogy meghallgattak!

Tisztelt Elnök Úr! Tisztelt Igazgató Úr! Tisztelt Hölgyeim és Uraim! Kedves Barátaim!

Amikor gyerek voltam, még gyakran lehetett látni lovakat a falumban. Akkor még az a mondás járta, hogy mindenkinek akkora becsülete van az emberek előtt, ahogyan a lovaival bánt. A ló ma már ritkábban látható a mindennapi életben, de a szabály maradt a régi: mindenkinek akkora a becsülete, ahogy a lovaival válik. Látva ezt a szép bemutatót az jutott eszembe, hogy milyen igaza is volt Churchillnek, amikor azt mondta, hogy van valami a lovak külsejében, ami jót tesz az ember bensőjének. És nemcsak külön-külön, egy-egy embernek tesz jót, hanem így, együtt is. Legyen szó akár pár száz lelkes faluról vagy egy milliós nagyvárosról, lovak nélkül Budapest sem lenne ugyanaz. A híres lovasnemzetek tagjai mindig is tudták: a lovak legalább akkora hősök, és legalább akkora tiszteletet érdemelnek, mint a rajtuk ülő emberek. Érdemes elmorfondírozni azon, hogy vajon meddig jutottak volna őseink a végtelen sztyeppén, ha nincsenek kiváló lovaik? Egyáltalán: tudott volna-e bárki hátrafelé nyilazni egy olyan lovon, amelyre nem meri rábízni az életét? Kötve hiszem. Senki sem tudhatja pontosan, tisztelt Hölgyeim és Uraim, hogy a mi őseink pontosan hogyan is érkeztek ide, a Kárpát-medencébe, de azt biztosan tudhatjuk, hogy mindent tudtak a lovakról. És a lovaik is tudtak mindent róluk. Be is nyargalászták együtt Európát a feje búbjától a sarkáig, a mai Belgiumtól az Ibériai-félszigetig és a Balkánig. Sőt, azt sem zárhatjuk ki, hogy azért maradtunk végül itt, a Kárpát-medencében, mert a sztyeppék szabadságához szokott lovaink ezen a helyen érezték magukat a legjobban.

Tisztelt Hölgyeim és Uraim! Kedves Barátaim!

Vannak népek, akik azért váltak híres lovasnemzetekké, mert az idők folyamán jól kitanulták a szakma összes fortélyát. A mi esetünkben rejtélyesebb a helyzet. Már az is a történelem homályába vész, hogy mikor és milyen körülmények között nőtt össze a magyar ember a lóval vagy a ló a magyar emberrel. Ahogy a rejtélyek közé tartozik az is, hogy miként történhetett, hogy egy jó magyar ember csak úgy egyszer kimegy Angliába, vesz egy angol telivért, majd néhány év múlva ennek ivadéka Británnia teljes elképedésére megnyeri Epsomban a derbit? Nálunk még a legnagyobb magyar is eredetileg egy huszárkapitány volt, aki többek között azzal hívta föl magára a figyelmet, hogy írt egy ma is időszerű könyvet az lovakrúl. Széchenyi úgy fogalmazott az említett könyvben, nincs még egy olyan ország, amely fekvésére, éghajlatára és nemzeti lelkére nézve olyan jó lovakat nevelhetne, mint Magyarország. És ehhez még azt is hozzátette, hogy csak rajtunk múlik, mit hozunk ki ebből. Mi pedig most sokáig sorolhatjuk, hogy mennyi mindent kihoztunk: Kisbér, Kincsem, Imperiál, Bábolna, Hortobágy, Szilvásvárad. Híres lovak és híres ménesek és világszerte elismert szakemberek: Endrődy Ágoston, Klimsa Albert, Pettkó-Szandtner Tibor és még sokan mások, akik nemcsak Magyarországon, de kényszerű távozásuk után külföldön is letették a névjegyüket. És végül volt még egy jó dolog, amit kihoztunk az adottságainkból és lehetőségeinkből; létrejött a Nemzeti Lovarda vagy leánykori nevén a Tattersall. Minden jól ment tehát, de aztán csak megérkezett a korbácsos XX. század, amelynek egyik főbenjáró bűne a sok közül éppen az volt, hogy elválasztotta a magyar embert a lovától. Azzal kezdte, hogy rákényszerítette a magyar huszárt, hogy paripájáról leszállva lövészárokba bújjon, majd folytatta azzal, hogy a magyar gazdáknak be kellett adniuk a lovaikat a kolhozba, és végül a negyven évig itt szürkülő szocializmus a lovaglást afféle úri huncutságnak nyilvánította. Mikor ránk köszöntött az új évezred, úgy tűnt, hogy a világ egyik legjobb és legbüszkébb lovasnemzete arra kényszerül, hogy ezentúl gyalogszerrel járjon tovább a történelem utcáján.

Tisztelt Hölgyeim és Uraim! Kedves Barátaim!

Mi nemcsak azért vagyunk itt, hogy a dicső időket emlegessük, vagy a sötét közelmúlton búslakodjunk. Mi azért jöttünk ide, hogy néhány évtized múlva azt mondhassák az emberek, amikor visszatekintenek erre a hideg februári napra, hogy lehet, ez volt a pillanat, amikor a magyar újra lovasnemzetté nyilvánította magát. Azt akarjuk, hogy azt mondhassák, ekkor kezdődött az az időszak, amikor ismét megtaláltuk a módját, hogy újra világverő lovakat neveljünk. Néhány évvel ezelőtt azért fogtunk össze, hogy újra naggyá tegyük a magyar lovaskultúrát. Szeretjük Magyarországot, szeretjük a kultúránkat, ezért szeretjük a lovainkat is. Valami csoda folytán a magyarokban megmaradt a lovasnemzeti lelkület. Ez az Önök érdeme, tisztelt Hölgyeim és Uraim! Ahogy a magyar lovastársadalomnak köszönhető az is, hogy ezt az idén 140 éves nemzeti intézményt sem tudták ledózerolni. 2006-ban még úgy tűnt, itt bizony kő kövön nem marad. Önök azonban másként döntöttek, létrehoztak egy alapítványt, és megvédték a nemzet lovardáját. Sőt, saját erejükből fejleszteni is kezdtek. Elhatározták – most Önöket idézem –, hogy „a Nemzeti Lovardából olyan értéket, kulturális, szakmai, oktatási és versenyközpontot hoznak létre, hogy soha többé ne merülhessen fel az intézmény bezárásának lehetősége.” Szeretném világossá tenni, hogy a Nemzeti Lovardát azért újíthatta fel 3,2 milliárd forintból a magyar kormány, mert Önök egy példaértékű polgári kezdeményezéssel megmentették a pusztulástól. Adjunk hálát a Jóistennek, hogy ezen a helyen most egy nemzetközi lovarda állhat, ahol tavaly decemberben Önök már egy világversenyt is rendezhettek. 9000 négyzetméternyi épület újult meg, a műemléki főépület, a tudásközpont, az istálló, és egy új bírói emelvény is elkészült. Elmondhatjuk, most már méltó helyet tudunk biztosítani versenyzőinknek, akik reményeink szerint olyan eredményekre lesznek képesek, mint Bárdos György, Nyúl Zoltán, Balczó András vagy éppen a Lázár fivérek. A lovaglás és a fogathajtás ma egyszerre sport, kultúra és szórakozás. Mindenekelőtt azonban egy élő nemzeti hagyomány megtartása a következő nemzedékek számára. Szép feladat. Ez ösztökélt minket arra, hogy 2012-ben a Magyar Lovas Szövetséggel együttműködve elindítsuk a Kincsem Nemzeti Lovas Programot. Ma már elmondhatjuk, hogy az állami ménesgazdaságok ismét a magyar lótenyésztés nemes hagyományainak letéteményeseivé lettek, ahol új Kincsemek és Imperiálok nőhetnek fel.

Hölgyeim és Uram!

A legnagyobb magyar huszárkapitány azt is a lelkünkre kötötte, hogy lovat tartani ne csak szép dolog legyen, de kifizetődő is. Hát én nem tudom, lehetséges-e ez, mi azonban mindenesetre ezt az utat keressük. A magyar történelem arra biztat bennünket, hogy ami általában más országokban működik, az nálunk is működhet, a lótenyésztéstől kezdve a lovas turizmuson keresztül a nemzetközi rangú versenyekig. Ha nekik sikerülhetett, miért ne sikerülhetne nekünk is?

Tisztelt Hölgyeim és Uraim!

Az elmúlt évek azt bizonyítják, hogy a magyar kormány és a magyar lovasvilág jó lóra tett, amikor szövetségre lépett egymással. Örüljünk annak, hogy a Zeneakadémia, az Erkel Színház, a Vigadó, a Ludovika és a Várkert Bazár után ma ismét átadhatunk egy szépen felújított, patinás intézményt a budapesti polgároknak és egész Magyarországnak. Köszönet érte mindenkinek, aki részt vett a megmentésében, és részt vett a megújításában. A Nemzeti Lovardát ezennel hivatalosan is átadom.

Hajrá, Magyarország, hajrá, magyarok!

Tisztelettel köszöntök mindenkit, különösképpen szervezetünk elnökét, Pastrana elnök urat. Tisztelettel köszöntöm a végrehajtó bizottság tagjait és azokat a magyar érdeklődőket is, akik megtisztelték ezt a konferenciát a jelenlétükkel. May I just say to the executive members of the CDI that this is a very rare occasion in my international activities that I can speak my native language, so I will use Hungarian. Sorry for that. Let me enjoy this very rare possibility. Magyarul fogok beszélni, hogy ezt a lehetőséget, ami ritkán adatik meg nemzetközi fórumokon, kihasználjam, és szólhassak magyarul.

Kevés időnk van, tíz percben a világot nem lehet megváltani, néhány megjegyzést fogok tenni a kongresszus mai témájához. Mindenekelőtt azonban azt szeretném elmondani, hogy mi, magyarok szerencsések vagyunk, hogy a Kereszténydemokrata Internacionálé úgy döntött, hogy Budapestre jön, és azért is, mert ennek a konferenciának a megrendezése mellett döntött. A magyarok érteni fogják, hogy miről beszélek. Ugye, mi azért minden igyekezetünk mellett is provinciálisak vagyunk, és ez egy adottsága Magyarországnak, mert egy olyan nyelvet beszélnek a magyarok, amit rajtunk kívül nem beszél senki. Míg a világ számos népének semmilyen erőfeszítést nem kell tenni, hogy megértse a többieket vagy legalább a többiek egy részét, nekünk, magyaroknak akárkit akarunk megérteni, csak óriási erőfeszítések árán sikerülhet, mert egy teljesen különböző logikára épülő dolgot, egy idegen nyelvet kell megtanulnunk. A magyarnak a logikája inkább a matematikára emlékeztet és kevésbé mások nyelvtanára. Ezért a magyarok általában nehezen követik – különösen nem originális nyelven – azokat a vitákat, amelyek a világban zajlanak, és ezért nagy szerencse, hogy időnként eljön hozzánk a világ, hogy itt előttünk beszéljen, és mutasson rá a problémáira.

Különösen hálásak vagyunk a Libanonból érkezett elnök úrnak, Gemayel barátunknak, aki – csak a magyaroknak mondom – az egyik legnagyobb keresztény harcos, akit én a nemzetközi politikában ismerek. Egy olyan országban, Libanonban, ahol nem könnyű kereszténynek lenni, sőt a helyzetet átlátni sem egyszerű, nemhogy kiállni az embernek a saját identitása mellett. Ő egy nagy büszkesége a mi kereszténydemokrata internacionálénknak, hogy rendszeresen, hosszú évtizedek óta képvisel ott bennünket és helytáll.

Óriási szerencse, hogy itt van Jan Figel’. Nagy szerencse, hogy itt van velünk Ján Figel’, aki Szlovákiából érkezett, egy nagyon régi harcostársunk, az ottani kereszténydemokrata pártot próbálta győzelemre vezetni, több alkalommal jól is szerepeltek, aztán európai szerepet vállalt, és most egy nagyon különleges feladata van, ugyanis ő a keresztény vallási kérdésekkel, keresztényüldözéssel, általában a vallásszabadsággal foglalkozó speciális megbízottja az Európai Bizottságnak. Most ő nem fog arról beszélni, hogy annál erősebb hátteret is kaphatna, mint ami most neki van. De az Európai Bizottságtól önmagában az a tény, hogy egy ilyen kérdésre speciális mandátumot kapott, és őt kijelölte, már egy nagy tett ahhoz képest, amilyen állapotok uralkodnak Brüsszelben. Ez egy nagy dolog. Ő az a bátor ember, aki széllel szemben kell, hogy hajózzon, amikor Nyugat-Európába ér.

A többi vendégünk pedig alapvetően professzor. Persze Panamából érkezett egy kancelláriaminiszter is közénk, de őt nemcsak politikusként, hanem gondolkodóként is számon tartjuk, és vannak velünk professzorok, akik pedig majd megpróbálják följavítani a mi gondolatainkat a hozzászólásaikkal.

Tisztelt Hölgyeim és Uraim!

Az én megjegyzésem lényege az, hogy a következő tíz évben Európában és talán Európán kívül is a politikai viták középpontjában az identitás kérdése áll majd. Rejtélyes dolog, hogy ez miért van így. Erről biztosan írnak majd a tudósok könyvtárnyi irodalmat. Politikusok is szoktak találgatni, hogy mitől van így, de valójában nem tudjuk. Egész egyszerűen csak azzal szembesültem ezelőtt jó néhány évvel, hogy figyeltem a nemzetközi politikát, hogy a gazdaság, a biztonság kérdései mellett, a geopolitika hagyományos kérdései mellett egyre gyakrabban jöttek elő viták, amelyek az identitásról szóltak, annak mindhárom fajtájáról: a családról is, a nemzetről is és a vallási identitásról is. Azt látom tehát – az európai térkép pedig teljesen egyértelmű –, hogy a világ sodródik, közeledik, halad az identitásokról szóló politikai viták felé. Az Európai Unióban ez különösképpen látványos, aminek az az oka, hogy egy migránskrízist, egy migrációs válságot élt és él át Európa, ami fölnagyítja, fölerősíti, aláhúzza ezeket az identitáskérdéseket. A helyzet úgy fest, hogy a világ azzal szembesül, egyre inkább az válik kulcskérdéssé, hogy mi a viszonya egy-egy politikai erőnek – legyen szó egy kormányról vagy egy pártról vagy egy pártszövetségről –, mi a viszonya a nemzetekhez, és mi a viszonya a vallási közösségekhez. Ha Európában körülnéz az ember, akkor háromfajta viszonyulást lát.

A politika viszonyulása az identitáskérdésekhez. Vannak a közömbösek, akik még nem vették észre, hogy a következő tíz-tizenöt év erről fog majd szólni, vagy ha észre is vették, őket ez egyáltalán nem érdekli, nem is foglalkoznak ezekkel a kérdésekkel.

Aztán vannak az ideologikus irányzatok; ezek Európában kifejezetten ellenségesek a vallásokkal és a nemzeti törekvésekkel szemben. Az ő álláspontjuk az, hogy az identitáskérdések valójában konfliktusokat gerjesztenek. Ők azok az irányzatok, amelyek azt mondják, hogyha világossá teszed nemcsak a magad számára, hanem a külvilág számára is, hogy ki vagy te – például férfi vagy vagy nő, például valamelyik nemzethez tartozol, például valami hitbéli közösséghez tartozol, és van egy viszonyod a Jóistenhez, a Teremtőhöz –, azzal, hogy ezt Te megvallod és elmondod, máris elvetetted a konfliktus magvát. Ezek az ideologikus irányzatok ellenségesek az identitásokkal és az erről szóló vitákkal szemben is. Itt zárójelbe teszem, hogy az Európai Bizottság, sőt általában az európai politikai elit is átvette azt a történelmi értelmezést, miszerint a XX. században Európában a világégéseket, a világháborúkat és más konfliktusokat valójában a nacionalizmusok okozták, amelyek a nemzeti identitásokból fakadnak. Most ezt a vitát nem tudjuk itt lefolytatni, én csak jelezni szeretném, hogy mi Magyarországon ezzel szemben azt gondoljuk, hogy a világégéseket és a konfliktusokat és a háborúkat nem a nacionalizmusok okozták Európában, hanem a birodalomépítési törekvések, amelyek nem respektálták a nemzeti identitásokat. Ezért szerintünk a legnagyobb veszély volt és maradt Európában a birodalomépítési törekvés. Ez Brüsszelnek komoly figyelmeztetés, hogy ne aspiráljon arra, hogy magából egy Európai Egyesült Államok-szerű birodalmat hoz létre, mert akkor pontosan ugyanazt a hibát követi el, mint amit – kétségkívül nem összeurópai, hanem inkább nemzeti alapon, de – birodalomépítési törekvéseket fontolgató vezetők Hitlertől Sztálinon keresztül elkövettek Európában a XX. században.

Tisztelt Hölgyeim és Uraim!

És van végül a harmadik irányzat ebben a kérdésben, amely azt mondja – ezt nevezhetjük pragmatikus irányzatnak is –, hogy a világot a Teremtő úgy alkotta meg, hogy vannak benne nemzetek, vannak benne vallások, vannak benne családok, vannak benne férfiak és nők, van a teremtésnek egy rendje, és ezt úgy kell venni, ahogy van. Nem feladatunk, mint az ideológus irányzatok gondolják, hogy ezt megváltoztassuk, hanem az a feladat, hogy ezt elfogadjuk, és ezekre, mint adottságokra építsük föl aztán a magunk politikáját nemzeti és nemzetközi szinten is. A CDI, tehát a Kereszténydemokrata Internacionálé a harmadik irányzathoz tartozik, amely ezeket az identitásokat adottságként fogadja el.

Aznar miniszterelnök úr ma délelőtt beszélt itt nyilvánosan is arról, hogy a nemzeti akaratnyilvánítást a jövőben sem lehet figyelmen kívül hagyni, az európai politikának továbbra is a nemzeti akaratnyilvánításra kell épülnie. Most ehhez hozzá kell tennem, hogy ezek az ideologikus irányzatok, amelyek Európában tagadják az identitások szükségességét és hasznosságát, egy komplett rendszerré állították össze a gondolkodásukat, és a mai helyzetet úgy írják le, hogy Európa lényegében mintegy egyenes vonalú világtörténelmi fejlődésnek soron következő lépéseként elszakadt, elhaladt már a nemzetek és a vallási közösségek és a hitbéli kérdések mellett, és Európa belépett egy posztnemzeti és posztkeresztény korszakba. Ennek a megteremtésével, leírásával, elemzésével, fölépítésével vannak elfoglalva, erről szólnak a programjaik is. A legtöbb Magyarországon aktív, külföldről finanszírozott, úgynevezett NGO mind ehhez az irányzathoz tartozik, amely ellenséges, kifejezetten ellenséges mindenfajta természetes, teremtésből fakadó identitással szemben. Miért áll a CDI, a Kereszténydemokrata Internacionálé a közösségek és az identitások elismerésének elvi és erkölcsi alapján? Ennek az az oka, hogy mi úgy gondoljuk, hogy a nemzetekhez és a vallásokhoz való viszony nem szervezetekhez való viszony, hanem valójában az emberi méltósághoz való viszony. Azt gondoljuk, hogy ezek az identitások, vagyis kötődések a személyiség, az ember személyiségének, a személyiségünknek elidegeníthetetlen részét képezik. Következésképpen, amikor az identitás vállalását támogatjuk, az identitásokat erősíteni akarjuk, akkor az emberi méltóság eszmei talaján állunk, és ez méltó ahhoz, amit a Kereszténydemokrata Internacionálé nemzetközi politikájának nevezünk.

Tisztelt Hölgyeim és Uraim!

Ebből pedig az következik, hogy maga a Kereszténydemokrata Internacionálé szeretne egy olyan békés világot látni, amely nem letagadja, hanem elismeri és megerősíti az identitásokat. Kétségkívül minden ilyen nagy, nemzetközi szervezetnek van egy világbéke-koncepciója: mitől lesz a világon béke, és mitől nem lesz háború. A mi álláspontunk az, hogy a háború elkerülésének előföltétele – és így a békének is előföltétele –, hogy mindenki szabadon megvallhassa, erősíthesse és ápolhassa az identitását. Ez vezet el bennünket egy olyan nemzetközi együttműködési rendszerhez, amelyben mindenki jól érzi magát, amelyben mindenki el tudja fogadni a másikat, és föl tud építeni egy békés, nemzetközi politikai rendszert.

Tisztelt Hölgyeim és Uraim!

Egy meglepő dologról is szeretnék beszélni. Ugye, Európában mindenhol hanyatlik, vagy legalábbis nem emelkedik a népességen belül a vallásos közösségnek az aránya. Ez sajnos Magyarországon is így van. Mégis a legutóbbi fölmérések világosan mutatják számunkra, hogy valami megváltozott. Magyarországon például az emberek arra a kérdésre, hogy a kereszténység megvédése fontos dolog-e és dolga-e a kormányzatnak, az emberek több mint 70 százaléka válaszolt igennel. Egy olyan országban, ahol pedig a szekularizáció jelentősen előrehaladt. Mit jelent ez? Ez azt jelenti, hogy az emberek Magyarországon is ráébredtek arra, hogy a kereszténység és a keresztény kultúra nem egyszerűen hitbéli kérdés, hanem annak a kultúrának a kérdése, amely a kereszténységből, a hitbéli tudásból és érzékből nőtt ki, de egy kultúrát teremtett, amit ma úgy írunk le, hogy a mi életünk. A mi mindennapi életünk, az élet, ahogy azt mi éljük, a forma, ahogy az életet fönntartjuk, az a világ, amiben otthonosan érezzük magunkat. És minden, ami ezt veszélyezteti, az emberek számára úgy tűnik föl, mint a keresztény kultúrával szembeni jelenség, amellyel szemben védekeznünk kell.

Végezetül arról szeretnék beszélni, hogy lehet-e ezzel szemben védekezni. Úgy tűnik első látásra, hogy nem. Azért tűnik úgy, mert óriási erők épülnek a világon, és mozdultak meg annak érdekében, hogy meggyőzzék az embereket arról, hogy az identitások korszaka lejárt, a világ meg fog változni, az egész világ egy nagy népvándorlás révén át fog alakulni, és ez a mozgás, ez a népvándorlás, amit mi migrációnak nevezzük Magyarországon, szükségszerűen meg fogja változtatni a világot, nincs mit tenni, ebbe bele kell törődni. Ez a lélektani alapja Brüsszel politikájának, amely Magyarországot is bevándorlóországgá akarja tenni, és ez köszön vissza az Egyesült Nemzetek Szervezetének legutóbbi dokumentumából, amit migration compact-nak neveznek, tehát, mondjuk, egy megállapodás a migrációról. Ez egy tervezet, amely leírja, hogy a nemzeteknek hogyan kellene gondolkodniuk a migrációról és a népvándorlásról, és hogyan kellene ehhez képest második helyre sorolniuk a saját identitásuk megvédését. Tehát óriási erők dolgoznak azon, hogy meggyőzzenek bennünket arról, hogy a világban olyan változások vannak, amelyek szükségszerűen a múlthoz sorolják és zárójelbe teszik az identitásunkat. Ráadásul ezzel szemben nincs is mit tenni.

Én jól ismerem ezt a lélektani helyzetet, mert amikor úgy döntöttünk, hogy mi a migrációt megállítjuk Magyarország déli határainál, és nemcsak úgy döntöttünk, hanem építettünk is egy jogi és fizikai határzárat, akkor azért gyűlöltek meg bennünket sokan, és támadtak Brüsszelből, mert ennek az alapvető életérzésnek álltunk ellent. Azt mondtuk, hogy nem igaz, hogy nem tehetünk semmit a kultúránk megvédése érdekében. Azt mondtuk, hogy nem igaz, hogy olyan folyamatok zajlanak, amivel szemben a politikusok, az országok vezetői tehetetlenek, és csak a karjukat tárhatják szét. Könnyebb persze egy politikusnak széttárni a karját és azt mondani, olyan világerők munkálnak itt, hogy sajnos mi itt semmit sem tehetünk. Amikor terrorcselekmények történtek először Nyugat-Európában, nem kellett egy hét, és már hallottam vezetőktől azt a nyilatkozatot, hogy most egy olyan korszak jön, amikor meg kell tanulni együtt élni azzal, hogy a terrorizmus itt van közöttünk. Ez jól mutatja, hogyha politikusok egyszer kimondják egy fontos kérdésben, hogy ők azt nem tudják teljesíteni, hogy ők nem tudnak negatív dolgokat megállítani, ha kijelentik nyilvánosan, hogy beletörődnek rossz dolgokba, akkor egyre rosszabb lesz a helyzet. Akkor először elveszítjük a területünk fölötti ellenőrzést, aztán elveszítjük a lakosságunk összetétele fölötti ellenőrzést, aztán elveszítjük a kulturális identitásunkat, és aztán elveszítjük a biztonságunkat, és megérkezik a terrorizmus. Ez egy olyan lépcső, amin szükségszerűen végighalad az ember, ha az első pillanatban nem mond ellent. Ez a dolognak a lényege.

Én azt akartam mondani, hogy ahhoz, hogy a keresztény kultúrát meg tudjuk őrizni, nekünk nem egyszerűen csak fizikai, hanem lelki védvonalakat is ki kell építeni, és a politikusoknak az a feladatuk, hogy erősítsék az emberekben azt a hitet, hogy igenis nem vagyunk kiszolgáltatva világerőknek, rajtunk múlik, hogy meg tudjuk-e védeni, fönn tudjuk-e tartani a hazánkat, az országunkat, a nemzetünket és a keresztény kultúránkat. Ez döntés, akarat. Igaz, nehéz döntés és fájdalmas következményekkel járó akaratnak a kérdése, de ez igenis lehetséges. Ehhez az kell, hogy le kell szerelnünk, meg kell fékeznünk azokat a nemzetközi erőket, akik bátorítják a világban a migrációt, vállalni kell a vitát nemcsak a Soros-féle birodalom NGO-ival, vállalnunk kell a vitát Brüsszellel, vállalnunk kell a vitát – úgy tűnik, most egy új színpadon – az Egyesült Nemzetek Szervezetének készülődő, migrációról szóló dokumentumáról szóló vitákban is. Vállalnunk kell magunkat, ki kell állni a saját érdekünk mellett, le kell szerelnünk azokat az erőket, amelyek arról akarnak bennünket meggyőzni, hogy nincs esély. Mindenkit Dobó Istvánra emlékeztetek. A magyarok tudják, miről van szó: a falak ereje a védők lelkében van. Ez most a modern politikában is így van. Ha van lelki védvonalunk, amivel megvédjük a saját keresztény kultúránkat, akkor ez lehetséges. Ha nem vagyunk lelkileg elég erősek, akkor ez nem fog sikerülni. Az első feladat tehát, hogy le kell szerelni azokat, akik bátorítják a kulturális identitásunkat fölszámoló nemzetközi folyamatokat, mint például a migráció, másfelől pedig magunkat föl kell erősíteni, hogy tudjuk állni a nemzetközi viták viharában azokat a nehézségeket, amelyekkel szembe kell néznünk, és amelyeket a magyarok az elmúlt évekből jól ismernek.

Végezetül egyetlen dolgot kell még elmondanom, hogy vajon egy heroikus póz-e az, amiből én most itt beszélek. A magyarokban van hajlam az ilyesmire. A magyar nyelvben a legnépszerűbb szavak úgy hangzanak, hogy egyedül, csak azért is, mi magunk. Van egy olyan késztetés a magyarban, hogy heroikus pózt vegyen föl, amikor nemzetközi eseményeket elemez. Az igazság az, hogy nincs szükségünk most erre a heroikus pózra. Ha Önök széttekintenek Európában, akkor látják, hogy az a gondolkodás, amit mi képviselünk, lépésről lépésre meghódítja Európát. Emlékezzenek arra, hogy kezdődött azzal, hogy a magyarok azt mondták, hogy a déli határoknál meg fogjuk állítani a migrációt. Aztán jöttek a szerbek, akik azt mondták, hogy ők is képesek lesznek erre. Aztán jöttek a V4-ek, mármint a másik három ország – Lengyelország, Szlovákia, Csehország –, és azt a pozíciót foglalták el, mint mi. Aztán ha megnézik, akkor most hirtelen ez a fordulat bekövetkezett Ausztriában. Aztán ha ránéznek Németországra, és látják Németországnak a térbeli szerkezetét – és nemcsak Berlint látják maguk előtt –, akkor láthatják, hogy ez a fordulat Münchenben és Bajorországban is bekövetkezett. A CSU vezetője két nappal ezelőtt a keresztény identitásról olyan beszédet mondott, hogy ahhoz képest én egy oldalazó, mérsékelt, konfliktuskerülő alkat vagyok. Olyan erős beszédet mondott a CSU elnöke, hogy azt kell mondanom, hogy Közép-Európában szerintem két-három évtizede ilyen erős beszéd nem hangzott el. Ott van egy fordulat. Ha vetnek egy pillantást Szászországra, a volt keletnémet területekre, ott hasonló a helyzet. És ha figyelik a márciusban esedékes olasz választásokat, akkor láthatják, hogy ez a fordulat Észak-Olaszországban már bekövetkezett, és a kérdés az, hogy kiterjed-e majd a választás eredményeképpen egész Olaszországra. Azt akarom tehát mondani, hogy a keresztény kultúra megvédésére, a család, a nemzet és a vallási-hitbéli identitás megvédését célul kitűző, ennek megvédésére szövetkező országok száma minden hónapban nő, és én biztos vagyok abban, hogy ez a folyamat nem is akad el Európában. Kétségkívül idő kell, amíg az egész európai politikai közgondolkodás megváltozik, de a folyamat – aminek részesei vagyunk – ebbe az irányba mutat. Ezért volt, hogy a CDI mai konferenciája optimista hangulatban zajlott.

Köszönöm szépen a figyelmüket!

Hálás vagyok az Önök miniszterelnökének, hogy fogadott engem. Gratulálok, és úgy látom, hogy az elnökség jól megy. Ide jár fél Európa, egymásnak adjuk a kulcsot. Miután én elmentem, holnap már az osztrákok kancellárja jön Önökhöz, és ez felhívja a figyelmet arra, hogy Bulgária milyen fontos szerepet játszik ma az európai politikában. Szeretném elmondani, hogy Magyarország és Bulgária között baráti, szívbéli baráti viszony áll fönn, kétoldalú kapcsolatainkat illetően semmilyen konfliktus sem merül fel. Van egy történelmi sorsközösségtudatunk. A történelem során nagyon hasonló megpróbáltatásokat kellett kiállnunk a távolabbi múltban és a II. világháborút követően is, és persze a politika az érdekek világa, de azért ez itt, Közép-Európában és a Balkánon kicsit másképp van. Itt azért a szív meg a barátság meg a történelem is sokat nyom a latba. És kifejeztem az Önök miniszterelnökének, Bojko Boriszov barátomnak a magyar nép barátságát és elismerését, és elmondtam, bizakodunk abban, hogy a két ország között a gazdasági és politikai kapcsolatok hálója, szövete egyre sűrűbb lesz. Most, ahogy látom a bolgár gazdaság fejlődését, mi, magyarok is szeretnénk minél inkább részt venni ebben a felépülésben, Bulgáriának ebben az újraépülésében, és hívjuk Önöket, hívjuk a bolgár vállalkozókat és befektetőket is, hogy jöjjenek Magyarországra, és vegyenek részt Magyarország sikerében.

Tisztelt Hölgyeim és Uraim!

Azonban a tárgyalások középpontjában nem a kétoldalú kapcsolatok álltak, hanem az európai ügyek. Két nagy csoportban tárgyaltuk meg a témákat. Az egyik Európa jövője, különös tekintettel a Balkánra, a másik pedig a határvédelem és a migráció kérdése. Először is én gratuláltam ahhoz, hogy milyen hasznosan és ügyesen alakította Bulgária kapcsolatait Törökországgal, és elmondtam, hogy Magyarország mindig is támogatni fogja, hogy Törökország és Bulgária között legyen megállapodás és együttműködés, mert a határokat egyszerre kell védeni, és egyszerre kell megállapodásokat kötni róla. Úgyhogy a bolgár kormány számíthat arra, hogy török–bolgár együttműködés mögött mindig ott lesz Magyarország is.

Hölgyeim és Uraim, egy történelmi lehetőség kapujában állunk, és egy történelmi feladat nyomja a bolgár elnökség vállát, ugyanis most nyílt ki az esélynek egy kapuja, hogy egy döntő lépést tegyünk a Balkán Európai Unióba történő integrálásában. Mindannyian látjuk, hogy Bulgária tagja az Európai Uniónak, tagja kéne, hogy legyen, de még nem tagja a schengeni övezetnek. De Bulgária és Magyarország között több olyan ország is található, akik már régóta szeretnének, kellene is, hogy tagjai legyenek az Európai Uniónak, de ez eddig nem történt meg. Én örömmel látom, hogy Bulgária vállalja a történelmi felelősséget, és kezébe veszi ezt a kérdést. Nagyszerű döntésnek tartom, hogy májusban egy nagy, Balkánról szóló konferenciát fognak itt rendezni, sok sikert kívánok ehhez Boriszov miniszterelnök úrnak. Magyarországról is biztosan eljön majd az akkori miniszterelnök, erre nézve legfeljebb részígéretet tehetek, de az bizonyos, hogy ez a kongresszus egy döntő kongresszus lesz, mert itt most már a végleges, döntő szót ki kell mondani a bővítésről, elsősorban Montenegró és Szerbia bővítéséről, az idősíkot, az időtávot meg kell határozni, és döntenünk kell néhány nagy jelentőségű projektről is, amiket majd Bojko miniszterelnök úr fog elénk terjeszteni. Ugyanis nem elegendő a Balkánt politikai értelemben befogadni az Európai Unióba, azt össze is kell építeni az Európai Unióval. Ha nincs összekapcsolva, ha nincs megteremtve a kapcsolat, ha nincsenek vasutak, ne adj’ Isten gyorsvasutak, ne adj’Isten TGV-k, ha nincsenek utak, például autópályák, akkor hiába a politikai deklaráció, a Balkán nem tud összenőni az Európai Unió gazdasági testével. Márpedig erre van szüksége mindannyiunknak. Ennek nyertese lehet – ha jól csináljuk – Bulgária, nyertese lehet Magyarország, és nyertese lehet Szerbia, Montenegró és a többi balkáni ország is, úgyhogy Bojko Boriszov miniszterelnök úrnak sok sikert kívánok ehhez a vállalkozáshoz. Nagy fába vágta a fejszéjét, reméljük, sikerrel jár.

Második nagy témánk a határvédelem és a migráció volt – mellőzve a bonyolult eljárásjogi kérdéseket. A lényeg az, hogy most asztalon van az Európai Uniónak egy új migrációs javaslata. Ez a javaslat így nekünk nem jó, ennek a javaslatnak a középpontjában továbbra is a kötelező áthelyezés van. A magyar alkotmány világossá teszi, hogy abban a kérdésben, hogy kik tartózkodhatnak és élhetnek Magyarországon, csak a magyar nép által megválasztott és fölhatalmazott személyek és szervezetek dönthetnek. Azt látjuk, hogy az Európai Unió javaslatában egyre nő a befogadandó, a kötelezően befogadandó migránsok száma; korábban ezer volt, most tízezernél tartunk, folyamatosan növekszik. Jól látható, egy fölső határ nélküli kvótáról van szó. Mi azt gondoljuk, hogy a kvótáról, különösen a kötelező kvótáról szóló vita valójában ösztönzi a migrációt. Élek a gyanúperrel, hogy azt gondolják sokan a magyar államhatároktól nyugatra, hogy a migráció végső soron jó dolog és elkerülhetetlen. Szerintünk azonban ez nem így van. Szerintünk a migráció veszélyes a közbiztonságra, a jólétünkre és az európai keresztény kultúrára is, ezért úgy döntöttünk, hogy elkészítünk egy saját javaslatot, módosító indítványokat, egy csomagot, amely azokat a javaslatokat tartalmazza, amelyeket Magyarország fogalmazott meg. Ennek az a lényege, hogy az Európai Unió végre ne az elosztást, ne a relokációt, a szétosztást helyezze a gondolkodása középpontjába, hanem a határvédelmet. Nincs értelme addig szétosztásról beszélni, amíg nem garantáljuk a külső határaink légmentes védelmét. Ezek a javaslatok elkészültek, ezeket tartalmilag ismertettem Bojko Boriszov miniszterelnöknek úrral, és át is adom neki ezt a dossziét, mint a magyarok javaslatait.

Tisztelt Hölgyeim és Uraim!

Bulgária elismerést érdemel, mert a külső határait megvédte, s ezzel Magyarországot is védi. Mi, magyarok tisztában vagyunk azzal, hogy az Önök miniszterelnöke nemcsak Bulgáriának fontos, bevallom őszintén, Magyarországnak is az. Mert a határokat csak határozott, erőskezű vezetőkkel lehet megvédeni, akiknek világos, demokratikus felhatalmazása van, és akik nem félnek meghozni a szükséges döntéseket, például amikor kell, akkor kerítést építenek, mint ahogy a miniszterelnök úr is tette. Magam is jártam korábban ott, láttam ezeket a fizikai védvonalakat, amelyekről csak az elismerés hangján szólhatok.

Tisztelt Hölgyeim és Uraim!

Európai szolidaritásra nem a migránsok szétosztásánál, hanem a határok védelménél van szükség. A mi javaslatunk azt tartalmazza, hogy igenis követeljük meg az Európai Unió minden schengeni tagjától, hogy a szerződésben vállalt határvédelmi kötelezettségeit teljesítse, ha pedig erre nem képes vagy nem hajlandó, akkor bátran vonjuk le ennek a konzekvenciáját, és a schengeni határvédelmet helyezzük egy országgal beljebb, ahol van szándék és képesség a migránsok föltartóztatására és a határok megvédésére. Magyarország álláspontja továbbra is változatlan. Látjuk, hogy a világban sok helyütt nehéz a helyzet, de szerintünk a segítséget kell odavinni és nem a bajt kell idehozni.

Köszönöm szépen Bojko Boriszov miniszterelnök úrnak, hogy fogadott, és tárgyalhattam ma vele.

Tisztelt Hölgyeim és Uraim! Boross Péter miniszterelnök úr, Tarlós István főpolgármester úr, Kövér László házelnök úr!

Szeretettel köszöntöm Önöket. Örülök, hogy újra együtt lehetünk. Mindig izgalommal készülök erre a találkozóra. A mai mondandóm igazi problémáját nem a tartalom jelentette, a gondolatokat és a témákat illetően inkább a bőség zavarával küzdök, az igazi kihívást az idősíkok jelentik. Figyelembe kell venni, hogy ez a huszadik évértékelő beszéd. Aztán azt is, hogy hamarosan lezárjuk a második egymást követő kormányzati ciklusunkat, ez nyolc év. És ami mindenkit izgalomban tart: 49 nap, és itt a választás. Ráadásul idén harminc éve, hogy megalakítottuk a Fideszt. Ezeket kellene a következő percekben ügyesen összehangolni. De nem azért jöttünk ide, hogy együttérzésünket fejezzük ki az előadóval az ő intellektuális problémái miatt, hanem azért, hogy meghallgassuk, amit mondani akar.

Hölgyeim és Uraim!

Amikor az elmúlt nyolc évről beszélünk, tudnunk kell, hogy a magyarokban él egy furcsa szerénység vagy inkább álszerénység. Már gyerekkoromban is megfigyeltem, hogy hiába álltak palántázáskor példás rendben a sorok, a szüleim legfeljebb annyit mondtak: végeztünk. Arra is emlékszem, hogyha a mesterek jöttek hozzánk, és megjavítottak valamit, azt mondták: bírni fogja. Azt, hogy jól sikerült, pláne azt, hogy ma jól dolgoztam, vagy kiválóan elvégeztük a munkánkat, sose jött ki a torkukon. Van ebben valami tiszteletreméltó visszafogottság, valami egyszerű méltóság; ne én dicsérjem magam, beszéljenek helyettem a tények, a munkám. Ez hasznos és szép útravaló. A politikában azonban szinte lehetetlen betartani. Az ellenfelek ugyanis híján vannak az efféle szemérmességnek, lehangoló, undok és általában igazságtalan dolgokat vágnak a fejünkhöz, ritkán ismernek mértéket. Ne kövessük őket, de azért balekok se legyünk. Kellő szerénységgel és mértéktartással, de mondjuk ki azt, hogy ez a nyolc év bizony jól sikerült. Sőt, azt is bevallhatjuk, hogy jobban, mint ahogy vártuk. Időarányosan talán előrébb is vagyunk, mint ahogy elterveztük. Tíz év alatt egymillió munkahelyet vállaltunk, és már 736 ezernél tartunk. Az áremelkedések megfékezésében sem gondoltam ilyen látványos és érezhető eredményre; igaz, minden bizakodás mellett sem számíthattunk arra, hogy Matolcsy György ilyen ütemben és gyors eredményekkel alakítja át a nemzeti bankot. Köszönet érte! Arra is inkább csak a tizedik év végén számítottam, hogy Magyarország történetében először eljutunk oda, hogy a magas gazdasági növekedés miatt nyugdíjprémiumot fizethetünk a nyugdíjasoknak. Ez már most karácsonykor megtörténhetett. Bravó, Varga Mihály! A nemzetgazdasági fejlesztések és építkezések gyorsan haladnak, talán túl gyorsan is. Bármerre nézünk, toronydarukat és építkezésen dolgozó embereket látunk. Abban is inkább csak titokban reménykedtem, hogy tető alá hozunk egy olyan béremelési és adócsökkentési megállapodást, amelyet a szakszervezetek, a munkaadók és a kormány is vállalni tud, de hát ez is megtörtént. Arra se gondoltam, hogy az agrárkamara ilyen sikeresen újraszervezi magát, s hogy ilyen nagy számban teremtünk új munkahelyeket még a mezőgazdaságban is. Ráadásul a kis- és közepes birtokok felerősödése is gyorsabban halad, mint arra józan ésszel számítani lehet. Köszönjük szépen Fazekas Sándornak! A kellemes meglepetések közé tartozik, hogy a felsőoktatásban tanuló romák száma kétszeresére nőtt. Megemelhetjük a kalapunkat Balog Zoltán miniszter úr előtt is.

Tisztelt Hölgyeim és Uraim!

Arra számítottam, sőt megköveteltem a gazdasági minisztereinktől, hogy célozzák meg a teljes foglalkoztatottságot, és hogy szabadítsák ki az eladósodott családokat a deviza- és egyéb hitelek csapdájából. Az is elvárható volt, hogy új szabályokkal elérjék, hogy Magyarországon többet ne lehessen az embereket hitelekkel becsapni, kifosztani és élethosszig tartó adósságfizetésbe kényszeríteni. Vagyis azt gondoltam és reméltem, hogy a gazdaságot helyreütjük, emelkedő pályára állítjuk, s az anyagi viszonyok tekintetében mindenki léphet legalább egyet előre. Arra viszont nem számítottam, hogy az életvitelünk, az életformánk, amelyben a kultúra, a sport és a művelődés mindig is fontos szerepet játszott, nyolc év alatt ilyen gyorsan regenerálódik. Nem győzünk elég turista- és kerékpárutat, elég turistaházat, panziót és wellness hotelt építeni. A sportolóink száma több, mint kétszeresére emelkedett. Másfélszeresére nőtt a színházba járók száma, kétszeresére a koncertek látogatottsága, lassan megtelnek a múzeumok, a fesztiválok és a mozik is. Jó érzés látni, hogy a magyar nép minden gazdasági megrázkódtatás ellenére is kultúrnép maradt. A házasság sem ment ki a divatból, sőt ha minden úgy maradt volna, ahogy 2010-ben volt, akkor ma 50 ezerrel lennénk kevesebben, s ez akkor is szép eredmény, ha a népesedésben összességében továbbra sem állunk jól. Mindent egybevetve azt mondhatom, hogy kihoztuk ebből a nyolc évből, amit emberi számítás szerint – különös tekintettel a nemzetközi ellenszélre – ki lehetett hozni. Úgy látom, a hibajegyzékkel együtt is ez a nyolc év nemcsak vállalható, de számos eredményére büszkék is lehetünk. Azt kívánjuk Magyarországnak, soha rosszabb nyolc éve ne legyen.

Tisztelt Hölgyeim és Uraim!

Azt is nyíltan meg kell mondanom, hogy aki szerint Magyarország már elérte céljait, valószínűleg nem tudja, mit beszél. A befutó, a célszalag, nos, az még jócskán odébb van. Azt ép ésszel senki sem vitatja, hogy Magyarország jobb benyomást kelt, jobban néz ki, mint nyolc évvel ezelőtt. Sőt, talán abban is egyetértés van, hogy kezd hasonlítani egy dolgos, rendezett és tisztességes országra, de még nem úgy néz ki, ahogy szeretnénk. Még nem olyan, amilyen lehetne. Már jobban teljesít, de még nem úgy, amire tehetsége alapján képes lenne. Még közel sem értünk a munkánk végére, van még munkánk bőven.

Tisztelt Hölgyeim és Uraim!

Ami a jövőt illeti. Önök mindannyian jól ismernek engem, tudhatják, hogy az egyszerű dolgokban hiszek: a munkában, a családban és a hazában. A jövőre nézve is csak ezt kínálhatom Önöknek. Hiszek abban, hogy Magyarország egy olyan ország, ahol a kemény munkát megjutalmazzák_ aki többet dolgozik, többet is visz haza. Abban hiszek, hogy a családok tartják meg – gerinc módjára – az egész országot. Hiszek abban, hogy mindenkit, aki gyereket vállal, támogatni kell – teljes szívünkből és teljes erőnkből. Abban hiszek, hogy az édesanyákat tisztelni és becsülni kell, és én hiszek abban, hogyha ezt tesszük, akkor mi, magyarok a Kárpát-medencében nem kevesebben, hanem többen leszünk. Abban hiszek, hogy nekünk, magyaroknak akkor van jövőnk, ha magyarok maradunk. Ápoljuk a magyar nyelvet, megvédjük keresztény és magyar kultúránkat, megőrizzük a függetlenséget és a magyar szabadságot. Nos, kedves Barátaim, ez a magyar modell, és úgy látom, ez működik. A munkát megbecsülni, a családokat támogatni, a nemzeti identitást megtartani, a függetlenséget megőrizni – ez a jövő, s ez a jövő a mienk lehet.

Tisztelt Hölgyeim és Uraim!

A magyar modell nem azért működik, mert az ország vezetői hisznek benne. Természetesen ez elengedhetetlen. A magyar modell azért sikeres, mert magyarok milliói hisznek benne. Emlékszem, az elején, amikor meghirdettük, még kevesen voltunk. Akik támogatták is, inkább reménykedtek, mint hittek benne, de ez lépésről lépésre megváltozott, s végül a reményből hit lett. Most már sok milliónyian hisznek abban, hogy a munka, a család, a haza nemcsak szép és nemes dolgok, hanem sikeres politikává is szervezhetők. Az igazat megvallva, erre vagyok az elmúlt nyolc évből a legbüszkébb. Ezért köszönettel tartozom és tartozunk a több mint 700 ezer embernek, akik éltek a munkavállalás lehetőségével, és nem segélyből, hanem már munkából tartják el a családjukat. Köszönettel tartozunk a magyar vállalkozóknak, akik hittek nekünk, vállalták a kockázatot, befektettek a jövőbe, és munkahelyeket teremtettek. Dolgozó emberek és munkát teremtő vállalkozók; ők együtt a magyar gazdaság sikerének kovácsai. S köszönettel tartozunk minden magyar fiatalnak, akik a családalapítás útjára léptek. A házasságkötések száma 46 százalékkal emelkedett. A bűvös szám, amit a tudósok termékenységi arányszámnak neveznek, 1,23-ról 1,49 lépett. Biztató kezdet, de messze van még a 2-től, ami már a megmaradásunkat jelentené. Messze, de nem elérhetetlen.

Tisztelt Hölgyeim és Uraim!

Minden jövendőbeli tervnek feltétele, hogy a saját utunkon járhassunk. Márpedig csak független, másoknak ki nem szolgáltatott nemzetek járhatják a saját útjukat. Ma már nem vagyunk pénzügyileg kiszolgáltatva senkinek. Újra vannak nemzeti közműveink, a családok a rezsivel így nem a multik profitját fizetik. Véget ért az energiafüggőségünk korszaka is, pénzt és fáradságot nem kímélve kiépítettük a szükséges vezetékeket, és hamarosan nemcsak Oroszországból, de Romániából, sőt Lengyelországból is érkezik gáz Magyarországra. Nemzeti kézben van a bankrendszer több mint 50 százaléka, és nemzeti tulajdonba került a magyar médiumok több mint fele is. Magyar bankrendszer és magyar médiumok nélkül nincs nemzeti függetlenség. Figyelmeztetem azonban magunkat, a függetlenségünk most megvan, de az nem olyan, mint a lekvár. Nem áll el a polcon, időről időre meg kell védeni. Ezért, kérem, ne feledjék: nem szabad az ország sorsát internacionalisták kezébe adni.

Tisztelt Hölgyeim és Uraim!

A választásra készülve annyit megállapíthatunk, hogy nekünk sikerült az, ami egyetlen más pártnak sem: mi összetartottunk. S mivel sikerült összetartanunk egymással, sikerült összetartanunk az országot is. Sikerült komoly célok mögé többséget verbuválni, sőt a legkomolyabb kérdésekben – mint a függetlenség, határvédelem és migráció – pártvonalakon átnyúló, hatalmas egységet is összekalapáltunk. Nagy dolog ez a mai széthúzásra és széthullásra hajlamos időkben. A magyar politikában, tisztelt Hölgyeim és Uraim, mi biztosítjuk a folyamatosságot és a tapasztalatot. Vérvonalunk az első választásoktól máig húzódik, 16 évet voltunk ellenzékben, és 12 évet voltunk kormányon. Nincs még meg az egyensúly, mint láthatják… Azt már megtanulhattuk, hogy a politikában az idő a legfontosabb. Egy ország kormányzásához tapasztalat kell és magabiztosság, terepismeret és nemzetközi kitekintés, s ha ez még párosul az újító bátorságával, már nyert ügyünk van.

Hölgyeim és Uraim!

A magyar ügy nyert ügy. Most minden együtt van: tapasztalat, bátorság, kipróbált bajtársak, nemzetközi tekintély, emelkedő pályára állított ország, komoly tervek és egyelőre kiapadhatatlannak tűnő tetterő.

Tisztelt Hölgyeim és Uraim!

Az igazsághoz az is hozzátartozik, hogy mi nemcsak polgári, de nemzeti kormány is vagyunk. A mai világban, ha valaki a haza ügyéről beszél, gyakran letorkollják: folklór, unalmas, nosztalgia, idősödő urak érzelgőssége… De világosan meg akarom mondani Önöknek, hogy a haza persze tele van túlcsorduló érzelmességgel, de nem csupán az. A haza egy szívbéli horgony, amire mindenkinek szüksége van, és a hazafiak inkább elismerést érdemelnek, hogy újra és újra, minden támadás és gúnyolódás ellenére kivetik ezt a horgonyt, és újra és újra a szemünkbe mondják, hogy a haza minden előtt. Vagy modern kiadásban, amerikanizálva: nekünk Magyarország az első.

Tisztelt Hölgyeim és Uraim!

Ha ma azt mondják valakinek, Magyarország, akkor az Budapestre, a Balatonra, a szép magyar nőkre, a gulyáslevesre és a jó borokra gondol. Ha azt mondják, magyar politika, akkor biztosak lehetünk benne, hogy a Fideszre gondolnak, a kifinomultabbak a Fidesz–KDNP-re. Ez érthető, hiszen kétszer egymás után nyertünk kétharmaddal, és koalíciós kényszer nélkül kormányozzuk az országot. Magyarország jócskán felértékelődött, hírünk, ismertségünk és befolyásunk nagyobb, mint azt az ország mérete vagy a gazdasági súlyunk indokolná. Minek is köszönhetjük ezt? Elsősorban annak, hogy a Fidesz és a KDNP Magyarországon nyolc éve szünetelteti a politikai korrektséget. Süllyesztőbe került az euro-blabla, a liberális szépelgés, a korrekt semmit mondás. A szájkosarat visszaküldtük Brüsszelnek, a pórázt pedig az IMF-nek. Nézzenek körül a koalíciós kényszerek és a liberális médiadiktátumok Európájában. Budapesten a világos beszéd a divat. Egyértelmű szavak és mondatok. Budapesten azt akarjuk mondani, amit gondolunk, és azt akarjuk cselekedni, amit kimondunk. Nagy luxus ez a mai európai politikában, és mi, magyarok szinte lubickolunk benne. Persze jó lenne, ha a víz ritkábban fröccsenne ki a partra.

Hölgyeim és Uraim!

Azt, hogy ma a magyar politikából az embereknek itthon és külföldön mi jutunk eszükbe, nem adták ingyen. A Fidesz harminc éve alakult. Hosszú út volt ez. Nehéz küzdelmek, kitartás, hűség, bajtársiasság. Hűség és szolgálat Magyarország felé, egység és bajtársiasság egymás iránt. Minden magyar ember ismer, sőt kiismert bennünket. Tudják, nem beszélünk a levegőbe, nem ragad magával bennünket a nagyotmondás kísértése sem. Amit mondunk, komolyan gondoljuk. Amit vállalunk, abba bele is vágunk, azért keményen dolgozunk, és a végén megcsináljuk, általában el is érjük. Ha nem lenne foglalt, azt mondanám: mi vagyunk a nyugodt erő. Mi önmagunk vagyunk, és nem árulunk zsákbamacskát, antikommunisták vagyunk és hazafiak. Szenvedélyesen szeretjük Magyarországot, és készen állunk, hogy mindent megtegyünk érte. Ez különböztet meg bennünket a többi politikai párttól.

Nem dolgom más pártokkal foglalkozni, de 49 nappal a választás előtt ez aligha kerülhető el. Nézem a többi párt állapotát, és nem mindig hiszek a szememnek, és bevallom Önöknek, nem is értem, hogy tudnak emberek és pártok ilyen állapotban bizalmat kérni, sőt kormányzásra jelentkezni. Van olyan párt, amelyik idegenlégióst igazol a listavezetői székbe, miniszterelnök-jelöltnek hívatja magát, pedig mindenki látja, csak egy csődgondnok, akinek az jutott történelmi feladatul, hogy kivezesse az MSZP-t a parlamentből. A másik baloldali párt rátalál régi gyökereire, és egy volt miniszterelnök vezetésével visszavedlik egy virtigli kommunista párttá, aki börtönnel, államosítással, új rendszerváltással fenyegeti az embereket, és szellemi tekintetben csak annyit tud mondani, hogy az egyházak fogják be a szájukat, és jó lesz, ha meghúzzák magukat. Einstein, aki nemcsak a fizikai jelenségeket, hanem az elméket is megfigyelte, azt mondta, az őrültség az, amikor újra és újra ugyanazt tesszük, de mindig más eredményt várunk. Van olyan párt is, van nekünk olyan pártunk is, amelyiknek annyi a mondanivalója a világról, hogy lehet más. Zseniális meglátás! De hogy milyen legyen, azt tőlük aligha tudjuk meg, mert annyira mások, hogy azt sem tudjuk, jobb- vagy baloldaliak, nemzetiek vagy internacionalisták, azt sem tudjuk, ki van bent, és ki van kint, olyan nagy a jövés-menés. A kiváltak alapította pártoknak a nevét se tudjuk megjegyezni, mert láthatósági problémákkal küzdenek, és kérészéletűek. De a legabszurdabb, hogy egy szebb napokat is megélt nemzeti párt azzal áll elő a mai vészterhes és migránsverte időkben, hogy az iszlám az emberiség utolsó reménye. Nos, leesik az ember álla, nem hisz a fülének. Igazán megcsíphetne bennünket valaki, hogy gyorsan felébredjünk, de nem, hiába, ez a mai magyar valóság, ez a kínálat, ilyenek a kormányzásra jelentkezők.

Udvariasan, de határozattan csak annyit mondhatok, Magyarország ennél többet érdemel. Nem csoda hát, ha az országban nem kormányváltó, hanem ellenzékváltó hangulat van. Egy mondat erejéig azért vegyük őket komolyan, és szögezzük le, mi azok vagyunk, akik azt gondolják, hogy Európa utolsó reménye a kereszténység. Ma, amikor az európai emberek kereszténységről beszélnek – s ez a distinkció fontos –, akkor elsősorban a kultúrára és az életformájukra gondolnak. Ezért van az, hogy Magyarországon a kutatások és elemzések szerint az emberek 78 százaléka azt szeretné, hogy őrizzük meg keresztény kultúránkat és keresztény hagyományainkat.

Tisztelt Hölgyeim és Uraim!

Amikor a jövőről és az előttünk álló választás tétjéről gondolkodunk, érdemes felfigyelnünk arra, mennyire felszaporodott az Európa jövőjét taglaló, sötét tónusú elemzések, előrejelzések és jóslatok száma. A bevándorlás miatt Európa felett sötét felhők gyülekeznek, állítják az írástudók. Sötét jövendölések mindig is voltak. Ez megszokott kísérőzenéje az európai politikának. Ami a mostaniakban aggasztó, hogy lényegüket tekintve matematikai természetűek. Számokról, számszerűsíthető változásokról szólnak, s a számoknak mindig súlyuk van, akkor is, amikor becslések. A becslések szerint a bevándorlók aránya gyorsuló ütemben nő majd a tőlünk nyugatra fekvő európai országokban. Franciaországról és Hollandiáról inkább nem is mondok semmit, de például a született németek is a legtöbb német nagyvárosban visszaszorulóban vannak. A bevándorlók ugyanis először a nagyvárosokat foglalják el. Bajorországban például ma már több pénzt költ menekültügyre, bevándorlásra és integrációra, mint amennyit a gazdaság, a környezetvédelem és az egészségügy állami költségvetésére együttesen. Bécsben járva én is azt hallottam, hogy az idei tanév beiskolázási adatai alaposan megleptek mindenkit, az iskolakezdők között felszökött az iszlám vallású gyermekek aránya. Ez az a jövő, amelyik ott már a jelen. A NATO-jelentések szerint – úgy látszik, a katonák még nem hagyják magukat cenzúrázni – 2020-ig 60 millió ember indul majd Európa felé. Abban is egyetértés van, hogy Afrika olyan erőt képvisel majd, amely minden várakozást felülmúl. 2050-re megkétszereződik az ott élők száma, 2,5 milliárdan fogják lakni, tízszer annyi fiatalja lesz, mint Európának. Két lehetőség áll Afrika előtt. Az egyik, hogy sikerül megismételni azt a bravúrt, amit Kína, India, Indonézia vagy Vietnam mutatott be az egész világ ámulatára Ázsiában: más-más módon, de viharos sebességgel kiverekszik magukat a szegénységből, gazdaságukat növekedési pályára állítják, s lassan átveszik a vezető szerepet a világgazdaságban. Az ő sikerük arra emlékeztet bennünket, hogy nem a történelem alakítja a demográfiát, hanem a demográfia a történelmet, s erről a leckéről, mint afféle osztályismétlő diákok, mi, magyarok is sokat tudnánk beszélni. A másik lehetőség, hogy Afrika nem tud az ázsiai fejlődés útjára lépni, és nem lesz képes emberhez méltó körülményeket teremteni a fiatal nemzedékek számára. Ha ennek a több százmilliós fiatal tömegnek megengedik, hogy följöjjenek északra, akkor Európa hamarosan iszonyatos nyomás alá kerül majd. A legtöbb bevándorló ráadásul az iszlám világból érkezik majd. Ha minden így folytatódik, akkor Európa nagyvárosaiban egyértelmű muszlim többség lesz, s London nem a kakukktojás, hanem az első fecske lesz. A kultúránk, az identitásunk és a nemzeteink, ahogy ma ismerjük őket, ha ez így meg tovább, megszűnnek létezni. A legrosszabb rémálmaink válnak valóra. A Nyugat elesik, miközben Európa észre sem veszi, hogy megszállják. Azoknak lenne igazuk, akik szerint a civilizációkat nem meggyilkolják, hanem öngyilkosak lesznek? Sokan úgy vélik, ha mindez be is következik, csak sokára következik be. Akik ezt gondolják, szerintem tévednek. Az elemzések 2050-ig tekintenek előre, s a magamkorabeliek akkor érnek majd 80-as éveikbe, vagyis még a saját szemünkkel láthatjuk, milyen irányt vett a mi nyugati világunk jövője, a gyerekeinkről és az unokáinkról nem is beszélve.

S itt, kedves Barátaim, szólnom kell a Nyugat- és Közép-Európa közötti vitáról is. Úgy tűnik, Európa két részének fejlődési iránya elkanyarodott egymástól. A demokrácia, a jogállam, a piacgazdaság természetesen közös marad, de az alapok, amire mindez épül, nos, azok egyre inkább különbözni fognak egymástól. Erről ma még nem beszélnek nyíltan a politikusok, de már mindenki látja. Nyugat-Európában bevándorlóországokká váltak a régi nagy európai nemzetek. A kulturális alapok átalakulása, a keresztény kultúrájú népesség fogyása, a nagyvárosok iszlamizálódása napról napra halad előre, s bevallom, hogy én nem látom azokat a politikai erőket, amelyek meg akarnák és meg tudnák állítani, horribile dictu: vissza tudnák fordítani a folyamatokat. Mondandóm nézőpontjából most mindegy, hogy ez a liberális demokráciák gyengesége, a korábbi gyarmattartó és rabszolgatartó múlt visszaütése vagy a Soros György-féle birodalom pénzéhes, felforgató akcióinak következménye-e. A tény tény marad. Bármi is volt a kiváltó ok, Nyugat-Európa bevándorlóövezetté, kevert népességű világgá vált, és Közép-Európától különböző, merőben új fejlődési jövő felé halad. Rossz hír ez számunkra. Ez azt jelenti, hogy az iszlám civilizáció, amely mindig is hivatásának tekintette Európa megtérítését – ahogy ő mondja – az igaz hitre, a jövőben nemcsak dél, de nyugat felől is kopogtatni fog Közép-Európa ajtaján. A kerítés megépítésével, a jogi és fizikai határvédelemmel, rendőreink példamutató helytállásával és Pintér Sándor vezetésével sikeresen védtük meg a déli határainkat, megakadályoztuk, hogy az iszlám világ délről elárasszon bennünket. Abban az irányban mi vagyunk a latin, vagyis a nyugati kereszténység utolsó országa. Mi stabilan állunk a lábunkon, védvonalaink a legnagyobb áradat feltartóztatására is alkalmasak. Ráadásul az ortodox kereszténység is derekasan és elszántan harcol a hátországokban, elismerésünk Szerbiának, Romániának és Bulgáriának.

Bármennyire abszurd is, a helyzet az, hogy a veszély ma nyugatról fenyeget bennünket. Ezt a veszélyt a brüsszeli, berlini és párizsi politikusok hozzák a fejünkre. Azt akarják, mi is vegyük át az ő politikájukat, azt a politikát, amely bevándorlóországgá tette őket, és megnyitotta az utat a keresztény kultúra hanyatlása és az iszlám térnyerése előtt. Azt akarják, mi is fogadjunk be migránsokat, és váljunk mi is kevert népességű országokká. Korábban azt mondták, azért várják ezt el tőlünk, mert az idegen szép, a kevert népesség jobb, és mert az igazi európai nem véd olyan ósdi, középkori dolgokat, mint a hazája és a vallása. Ezek a hangok ma már talán halkabbak, most az a divatos nóta, hogy azért kell hozzájuk hasonlóvá válnunk, mert ez így szolidáris. Világosan meg kell mondanunk, hogy mi azokkal a nyugat-európai emberekkel és vezetőkkel vagyunk szolidárisak, akik meg akarják menteni a hazájukat és a keresztény kultúrájukat, és nem azokkal, akik túl akarnak azon lépni. Mi sohasem leszünk szolidárisak azokkal az európai vezetőkkel, akik posztkeresztény és posztnemzeti korszakba akarják léptetni Európát.

Tisztelt Hölgyeim és Uraim!

Világosan és egyértelműen meg kell mondanunk azt is, hogy a harcot, amelyet vívunk, nem tartjuk reménytelennek, sőt úgy látjuk, hogy éppen győzelemre állunk. A V4-országok szilárdak, az ortodoxia kitart, úgy tűnik, a horvátok is észhez tértek, Ausztria éppen most fordult hazafias és keresztény irányba, Bajorországban a CSU vezetésével szellemi és politikai ellenállás épült ki, talán még nem túl későn. És várjuk, várva várjuk az olasz választási eredményeket, s vele együtt a fordulatot, amellyel a józan ész, az olasz nemzeti és kulturális öntudat és Silvio Berlusconi kerül ismét kormányzati pozícióba. Forza, Italia!

És most emlékezzünk meg azokról az európai politikusokról, a mi kollégáinkról, akik az elmúlt években belénk haraptak, de végül belénk törött a foguk. Rövid névsorolvasás. Faymann és Kern osztrák kancellárok, Renzi olasz miniszterelnök, Milanović, a horvátok dicstelen miniszterelnöke és persze Martin Schulz, aki mániákusan minden akart lenni, és végül semmi sem lett. Úgy látom, a lista nem zárt, van még rajta néhány kiadó hely.

Tisztelt Hölgyeim és Uraim!

Mindez bizakodásra ad okot. Végül is jó látni, ha az ember nem hiába dolgozik, de a helyzet nem ad okot az elbizakodásra. Az ellenerők, Soros György hálózata és az általa megvásárolt nemzetközi bürokraták még korántsem adták fel. Van, aki még érzi a pénzszagot, látja Európa és vele az euró meggyengítésében rejlő üzleti lehetőséget, vannak, akik a globalista elittől kapott állásukat és zsoldjukat nem akarják elveszteni, s itt van az európai ideologikus értelmiségnek az a fajtája is, amely állandóan Európa átalakításával kísérletezik. Jól fejlett példánya ez utóbbinak az a magyar Soros-szervezeti aktivista, aki azt találta mondani, hogy szinte mindenhonnan olyanok érkeznek hozzánk, akik jobbak, mint a hazai népesség. Egy ideig nem értettem, miért mond valaki ilyen nyilvánvaló szamárságot, hiszen nyilvánvaló, hogy mi, magyarok a migránsokkal összevetve képzettebbek, iskolázottabbak és munkaképesebbek vagyunk. Ez nyilvánvaló. Aztán a napokban a Soros-hálózat egyik főideológusa, az Európa Tanács emberjogi főbiztosa elkottyantotta, hogy titokban már évekkel ezelőtt meghirdették a Soros-féle embertípus kitenyésztésének programját, ahogy ők szerényen mondják, ha én ki tudom mondani: a homo Sorosensust, ami magyarul annyit tesz, Soros-féle embertípus. S rájöttem, hogy onnan nézve mi, bennszülöttek, akiknek van saját hazájuk, saját kultúrájuk, saját vallásuk, amihez ráadásul foggal-körömmel ragaszkodunk, nos, mi a sorosok nézőpontjából reménytelen, átformálhatatlan egyedek vagyunk. Az ő nézőpontjukból a migránsok valóan jobb alapanyagot jelentenek. A magyar nép nagylelkűségét és mély toleranciáját mutatja, hogy sértetlenül és vidáman élhetik az életüket közöttünk azok, akik ennek a tervnek a végrehajtásán mesterkednek.

Nos, persze azért ezt nem fogjuk tétlenül nézni. Nem vagyunk birkák, akik csendesen álldogálva várják, hogy beteljesüljön rajtuk a végzetünk. Természetesen harcolni fogunk, és ha kell, egyre erősebb jogi fegyvereket vetünk majd be. Első lépésnek itt a Stop Soros törvényjavaslat. A migrációval és migránsokkal való foglalatosságot nemzetbiztonsági engedélyhez kötjük, a migránsbarát NGO-knak, az ilyen álcivileknek szánt külföldi támogatás egy részét átirányítjuk a határvédelemre, teljes pénzügyi átvilágítást rendelünk el, s akik nem hagynak fel a veszélyes terveikkel, azokat egyszerűen kitiltjuk – legyenek bármilyen hatalmasok vagy gazdagok. S harcolni fogunk a nemzetközi arénában is. Holnap átadom az Európai Tanácsot éppen most elnöklő bolgár miniszterelnöknek azt az európai törvényjavaslatot, amely megoldhatja az európai határok légmentes védelmét. Ez a fontos, mármint a határvédelem, és nem a kötelező kvóta. Ha ugyanis zárjuk a határokat, senki sem juthat be engedély nélkül, így nem is lesz kit szétosztani. Aki pedig engedélyezi migránsok belépését az országába, az tartsa is meg őket, viselje is a gondjukat. Arra is fel kell hívjam az Önök figyelmét, arról aztán meg végképp szó sem lehet, hogy a javát kiválogatja, a többit meg ideküldi.

Arra is fel kell hívjam az Önök figyelmét, hogy időközben egy új vitatér is megnyílt. Az Egyesült Nemzetek Szövetsége, az ENSZ fejébe vette, hogy az év végéig tető alá hoz egy nemzetközi megállapodást a migrációról. A szerződéstervezetet vitára bocsátották. Az Egyesült Államok már el is hagyta a tárgyalóasztalt, mert szerinte a javaslat reménytelenül bevándorláspárti és határvédelem-ellenes. A mi önbizalmunk jobb állapotban van, ezért mi úgy döntöttünk, egyelőre maradunk a tárgyalóasztalnál, és megváltozatjuk a készülő szerződés szövegét. Mit is akar az ENSZ? Szép feladat ez Szijjártó Péter barátunknak. Mit is akar az ENSZ? Az ENSZ el akarja fogadtatni, hogy a bevándorlás és annak elősegítése kedvezően járul hozzá a gazdasági növekedéshez és a jóléthez. Európából nézve ez nyilvánvalóan ostobaság, olyan, mintha valaki azt mondaná, hogy az influenzajárvány jó dolog, mert kedvezően járul hozzá az emberek egészségéhez és közérzetéhez. Az ENSZ szerint biztonságos és szabályozott bevándorlási útvonalakat kell létrehozni Európába, az ENSZ szerint minden európainak kötelessége segíteni a hozzájuk érkező bevándorlókat a letelepedésben és a munkavállalásban.

Tisztelt Hölgyeim és Uraim!

Értjük mi, hogy az ENSZ tagállamainak úgy 80 százaléka inkább migránsokat kibocsátó ország, de nem azért hoztuk létre az Egyesült Nemzetek Szövetségét, hogy szembeforduljon velünk, és olyasmit erőltessen ránk, ami tönkretesz bennünket. Azt is mondja az Egyesült Nemzetek Szervezete, hogy meg kell szüntetni azokat a jogi és fizikai akadályokat, amelyek gátolják a bevándorlók átkelését a határokon. Kihúzhatjuk magunkat, ez a kerítésről szól, ezt egyenesen nekünk címezték. Érdekes módon az efféle javaslatok legtöbbször olyan emberektől származnak, akiket testőrök védenek, páncélozott autókban járnak, magas kerítés veszi körül a házukat, és biztonsági rendszer védi őket a nap 24 órájában. Mi inkább azt javasoljuk, először ők szereljék le a kapukat, bontsák le a kerítésüket, és küldjék el az őreiket. Azt javasoljuk, akkor folytassuk a tárgyalásokat, ha a kísérlet sikerült, s ők még mindig életben vannak. Ha a kísérlet mégsem sikerül, szívesen adunk nekik menedékjogot Magyarországon.

Tisztelt Hölgyeim és Uraim!

Mindez nyilvánvaló és teljes képtelenség. Érthetetlen, miért néznek bennünket olyan sültbolondnak, hogy mi ezt elfogadjuk, és utána végrehajtjuk. Meg kell mondanunk egyenesen, hogy Magyarország nem a zavart elméjű emberek országa. Értjük mi, hogy Soros György szervezetei nemcsak Brüsszelbe és Budapestre fészkelték be magukat, hanem New Yorkba, az ENSZ-nél is. Értjük, hogy temérdek pénzt áldoznak arra, hogy a migrációt világméretekben elfogadtassák. Látjuk, hogy Soros nemcsak velünk, de az angolokkal, Trump elnökkel és az izraeliekkel is tengelyt akasztott, és a téma mindenhol ugyanaz: a bevándorlás és a migráció elfogadtatása. De ez nem fog menni. Nem vagyunk egyedül, és közösen fogunk küzdeni, hogy Soros Brüsszelben és az ENSZ-ben bemutatott tervét megfékezzük, majd megállítsuk, és ha lesz elég szövetségesünk, márpedig lehet elég szövetségesünk, akkor biztos vagyok abban, hogy a végén sikerrel is járunk.

Tisztelt Hölgyeim és Uraim!

S végül hadd tegyek egy megjegyzést arról, hogy a tegnapi nappal útnak indult a választási kampány. Elnézve az ellenzék tegnapi kampánynyitóit, egy régi megfigyelésem jutott eszembe: ha kampány van, a valóság befogja a száját. Őrizzük meg a higgadtságunkat, és beszéljünk itt is egyenesen. Ma Magyarországon politikai ellenfeleink reménytelen helyzetben vannak. Nem értették meg az idők szavát. Nem álltak mellénk, és nem álltak az ország mellé a legfontosabb kérdésekben. Nem támogattak minket a kerítésépítés idején, kihátráltak a kötelező kvótával kapcsolatos népszavazásból. Nem támogatták az alkotmánymódosítást. Letagadták a bevándorlást, letagadták a kötelező kvótát és a Soros-tervet. Ezt az emberek látják és tudják. Ezért van reménytelen helyzetben ma Magyarországon az ellenzék. De Gaulle-tól tudjuk, hogy a reménytelenség gyűlöletet szül. Az ellenzéki pártok minden mondatából gyűlölet árad. Úgy látom, hogy alantasságban, személyeskedésben és álszenteskedésben nem lesz hiány, de mi emlékezzünk arra, hogy a választás nekünk ünnep. Magyarok milliói várták, hogy a kommunista elnyomás és a szovjet megszállás után végre szabadon választhassanak. Ne hagyjuk elrontani az ünnepünket! Őrizzük meg a derűnket, a humorunkat, az öniróniánkat és a közös döntés szépségét. A gyűlölet nem visz felfelé, csak lefelé. Mint az ismert viccben az ember, aki leugrik az ötvenedikről, és zuhan lefelé, azzal nyugtatja magát: eddig minden rendben, eddig minden rendben… Ötven nap múlva megérkezünk, ki az ötvenedikre, ki a földszintre. Kalandra fel hát!

Hajrá, Magyarország, hajrá, magyarok!

Tisztelettel köszöntöm Önöket, jó napot kívánok!

Mélyen tisztelt Elnök Úr és Főtitkár Úr!

Mondanék először néhány szót a CDI-ről. Ez azért szükséges, mert Magyarország is egy olyan európai ország, amely leginkább saját magára meg az Európai Unióra figyel, és kevesebb energia és figyelem jut az Európán kívüli politikára. A CDI egy olyan szervezet – amelynek egyébként lassan húsz éve vagyok az egyik alelnöke –, amely azzal foglalkozik, hogy bizonyos értékek mentén, amiket centrális demokrácia értékeknek vagy másképpen kereszténydemokrata értékeknek nevezünk, egy világszerveződést próbál, egy világhálózatot próbál létrehozni. És a Kereszténydemokrata Internacionálé ebben rendkívül sikeres. Ahogy az lenni szokott egy ilyen szervezet történetében, az erősödésnek hullámai vannak. Ez nem exponenciális, hanem inkább lökésszerű. S abban a reményben szerveztük meg a budapesti kongresszusát, végrehajtó bizottsági ülését a CDI-nek, hogy egy újabb jelentős lökést adjunk a szervezet fejlődésének, lökést adjunk magának a CDI-nek. De azt gondoltuk, lökést adhatunk Közép-Európa integrációjának is, különös tekintettel a Balkánra, és itt azt a cél tűztük ki, hogy minél több országot, minél több ország valamely pártját Közép-Európából és a Balkánról integráljunk be a szervezetbe, és ma az erre vonatkozó döntések meg is születtek.

Az első kérdés természetesen az, hogy egyáltalán fontos dolog-e a CDI? Erre is azt kell válaszolnom, hogy vannak pillanatok, amikor különösen fontos, s vannak, amikor kevésbé. Szerintem most egy olyan évtized elején vagyunk, amikor az ilyen szervezetek, mint amilyen a Kereszténydemokrata Internacionálé is, rendkívül fontosak lesznek. Ennek az az oka, hogy mindannyian érezzük, hogy a világ jelentős mértékben változik körülöttünk. A CDI egy olyan szervezet, amely – mint a nevében is hallható – keresztény indíttatású, következtetésképpen az emberi méltóságot tekinti a politika alapjának, márpedig az átalakuló világban a következő évtizedben a politikai viták középpontjába, ha tetszik ez, ha nem, ha akarja valaki, ha nem, ha kedvező ez a pártjának, ha nem, mindenhol a világon az identitáskérdések kerülnek majd. Ez Európában különösképpen így van, itt a leginkább látható, mert a migráció felerősítette az identitásokhoz kapcsolódó kérdéseket: ki is, mi is Európa, mit jelent a kereszténység, van-e kulturális alap, amire épülnek ezek a társadalmak, azokat föl kell-e adni, vagy meg kell védeni? Ezek a kérdések ma uralják az európai közbeszédet. Ha figyelik a vezetőinket Európában, akkor láthatják, hogy lassan már csak erről beszélnek. Ugye, mi olyan szervezet vagyunk, és a CDI is azt gondolja, hogy a keresztény kultúra egy érték, a keresztény kultúrát meg kell őrizni, és az a politika, amely a keresztény kultúrából nőtt ki, javára válhat a világnak, és a következő évtized vitáiban ezért fontos szerepet is játszik majd. Nem véletlen, hogy az ebédet követően éppen egy nemzetközi konferenciának lehetünk majd részesei, ami a vallások közötti párbeszédről szól, vagyis hogyan őrizhetjük meg úgy az identitásunkat, hogy közben ne egymás ellenségeivé váljunk, hanem erős identitás alapokon állva működjünk együtt egymással. Ez a nagy kérdés, amit a világnak meg kell válaszolnia. A válaszom a CDI fontosságára vonatkozó kérdésre az, hogy a CDI fontos, és fontos lesz a jövőben is.

Ami pedig a konkrétumokat illeti, azt tudom mondani, hogy a döntés született arról, hogy elindítjuk a CDI ifjúsági szervezetének a megalapítását. Tehát van egy budapesti döntés, ami arról szól, hogy a CDI-nek legyen ifjúsági szerveződése. Fontos, hogy a Kaukázusból érkezett pártok közelebb léptek a CDI-hez: van, aki tag lett, van, aki megfigyelői státust kapott. Fontos, hogy új tagokat fogadtunk be Latin-Amerikából, de ami nekünk, közép-európaiaknak a legfontosabb, az, hogy új pártokat fogadtunk be Közép-Európából, Macedóniából és a magyar pártok nagy részét is, a térség magyar pártjait is fölvettük ma teljes jogú tagnak ebbe a szervezetbe.

Tisztelt Hölgyeim és Uraim!

A CDI nem akarja azt állítani magáról, hogy minden kérdésre van válasza, de abban hiszünk, hogy legalább arra képesek vagyunk, hogy jó kérdéseket tegyünk föl a jövőre. S ez nem kevés, szép küldetés ez. Köszönöm szépen a CDI-nek, hogy ezt a végrehajtó bizottsági ülést és a vezetők találkozóját ebben az évben Budapesten tarthattuk meg.

Jó napot kívánok, tisztelt Hölgyeim és Uraim! Kedves Barátaim!

Úgy illendő, hogy mielőtt majd szűk körben konzultálnánk a konkrét ügyekről, itt, a nyilvánosság előtt is néhány mondatban köszöntsem az egybegyűlteket, különösképpen a polgármester barátainkat.

Köszönöm a meghívást, Károly! Szívesen jöttem. Különösképpen azért, mert legutóbb én hívtalak meg Benneteket, és akkor Budapesten találkoztunk. Ezért van itt most közöttünk Lajos annak a találkozónak az eredményeképpen, hiszen akkor az volt a kérés a Megyei Jogú Városok Szövetsége részéről, hogyha már aláírtuk azt a sok megállapodást – mindenkivel külön-külön – a Modern Városok Programjáról, akkor a kormányzaton belül legyen egy hely, ahol ennek a programnak a végrehajtásáért összefogható a felelősség. Hiszen a kormány–önkormányzat megállapodásoknak az a logikája, hogy az egyik oldalán könnyű a helyzet, mert az önkormányzatnak van egy személyben választott vezetője, a polgármester, ellenben a minisztériumok felosztott hatáskörökben dolgoznak. Minden minisztériumhoz tartozik valamilyen része a szerződésnek, és ezért széttagolt volt a másik oldal. Az volt a kérés, hogy oldjuk meg egy kormánybiztos vagy éppen egy miniszter kinevezésével, hogy a polgármestereknek legyen lehetőségük közvetlenül és egyértelmű felelősséggel fölruházott személlyel tárgyalni. Így döntöttük el végül is, hogy a Megyei Jogú Városok Szövetségének korábbi elnökét, Kósa Lajos barátunkat kérjük föl, hogy ezt a munkát lássa el. Köszönjük szépen, Lajos, hogy ezt vállaltad, és azóta is végzed ezt a munkát. Legutóbb találkoztunk Budapesten, de ritkán szoktam eljönni a Megyei Jogú Városok Szövetségének ülésére. Károly talán 2011-et említett.

Nem akarok én zsákbamacskát árulni, mindig szívesen jövök, de most választások lesznek, ez különösképpen fontossá teszi a mostani találkozónkat, és lehetőséget ad nekem arra, hogy mindannyiótokat emlékeztessem arra, hogy a választás a legfontosabb pillanata egy demokráciának, ez Magyarország demokráciájának az ünnepe. Miután régi harcosok vagyunk, ki térdig, ki kötésig, ki szügyig áll a különböző kampányküzdelmekben, és ez időnként megváltoztatja az ember látását, és elfeledkezik a küzdelem során arról, hogy valójában egy nagyszerű dologban vesz részt, és arra szeretnélek Benneteket emlékeztetni és kérni, hogy hívjátok föl a választópolgárok figyelmét, hogy egy nagyszerű dolog következik. Természetesen a jelöltek majd fogják egymást a dicséreten túl bíráló megjegyzésekkel is illetni, de ez nem szabad, hogy megváltoztassa a dolog lényegét, illetve elterelje a dolog lényegéről a figyelmünket. Mert mégiscsak arról a nagyszerű pillanatról van szó, amiről 1990 előtt – mondom a fiatalabbaknak, akik még akkor nem éltek, amiről 1990 előtt – mindig is álmodtunk mi is, a szüleink is meg a nagyszüleink is, hogy egyszer majd lesz egy olyan pillanat Magyarország történetében, amikor a magyar emberek elmennek, és eldöntik, hogy milyen irányba haladjon Magyarország. És persze, ahogy a sokadik választásra készülünk, ez lassan rutinná válik, de mégis emlékeztessük magunkat arra – nem volt olyan régen a kommunista diktatúra, amikor szó sem lehetett ilyen szabad választásról –, hogy ez egy nagyon fontos pillanat Magyarország életében. Nekünk fontos az is, hogy mi lesz a végeredmény, de a legfontosabb, hogy abba a végeredménybe minél több magyar embernek az akarata fejeződjön ki. Tehát kérlek Benneteket, mondjátok el Soprontól Békéscsabáig mindenkinek, hogy egy fontos és szép pillanat következik, készüljenek föl erre a választópolgárok, jöjjenek el, és mondják el a véleményüket.

Külön köszönöm, hogy most Veszprémben találkozhatunk. Veszprém szimbolizálja mindazt, amit szeretnénk elérni ebben az országban. Nagyon büszkék vagyunk erre a városra. Itt egy olyan vezetés irányítja a város működését, és élvezi a választópolgárok bizalmát, amely vezetés komoly dolgokat ért el. Olyasmit, amiben – mint cseppben a tenger – benne van mindaz, amit egész Magyarországon szeretnénk. Most, hogy készültem ide, láttam, hogy a munkanélküliségi adat 1,64 százalék. Tehát amikor arról beszélünk, hogy teljes foglalkoztatást szeretnénk elérni Magyarországon, akkor valami olyasmire gondolunk, mint ami itt, Veszprémben lassan már kialakul, hogy lényegében, és nemcsak beszédek szintjén, hanem a valóságban, a kőkemény szociológiai valóságban is, aki dolgozni akar, az talál magának munkahelyet. Ha nem is föltétlenül élete álmát találja meg benne, de valamilyen munkahelyet, amiből el tudja tartani a magát és a családját, találhat. Veszprém egy ilyen város, gratulálunk ehhez Polgármester úrnak! Meg szeretném ismételni, mert mégiscsak Veszprémben vagyunk, hogy bár úgy érzem, hogy talán néhány hónapot csúsztunk az ígéretünk betartásában, de az Aranyos-völgyi felüljáró vagy híd, vagy hogy hívjátok Ti ezt, Gyula, ennek a megépülését a kormány vállalta, és bár volt egy pillanat, amikor ennek az ütemezése kétségessé vált, most a fontos, elsősorban megvalósítandó beruházások közé került. Remélem, hogy a tervezés már halad is, és ezt meg fogjuk valósítani. És fontosnak érzem, hogy bár elvesztettük az időközi választást itt, Veszprémben, erre is emlékeztessük azért magunkat, akkor megígértük abban az időközi választási kampányban, hogy lesz uszoda Veszprémben. Olyan, amely méltó egy megyei jogú városhoz.  És ha a Jóisten is megsegít bennünket, akkor az alapkőletételre még a következő, tehát az előttünk álló választás előtt sor kerülhet. Szeretném világossá tenni a veszprémiek számára, hogy most olyan kormánya van Magyarországnak, hogyha valamit vállal, akkor az meg is valósul, végül is ebből élünk, az ebből fakadó bizalom tart fenn bennünket politikai értelemben is.

Tisztelt Hölgyeim és Uraim!

Választás előtt mindig sok szép és sok buta gondolat is el szokott hangozni. Ezekkel is kell egy kicsit foglalkoznom, mert az egyik butaság éppen az önkormányzati rendszerre vonatkozik. Látom, hogy kibontakozott egy kampány minden irányból. Tehát egy centrumpártnak, mint amilyen vagyunk, számolni kell azzal, hogy jobbról is meg balról is szamárságokat hallhat egy időben, hogy az önkormányzati rendszerben változást tervezne a mai kormánykoalíció. Ez nem így van. Az önkormányzati rendszer alapjait letettük, az önkormányzati rendszer alkotmányos fundamentumai szilárdak, nem látom okát, hogy ehhez hozzányúljunk. A kistelepülésekkel kapcsolatban terjedt el az a rémhír, hogy az önkormányzatokat valaki föl akarná számolni a falvainkban. Ez nem így van. Még a kétezer fő alatti településeken sem fogunk fölszámolni semmit. Magyarország egy olyan ország marad, ahol minden településnek lehet polgármestere, és lehet önkormányzata. Ott is lehet, ahol nem élnek többen, mint négyen. Tehát az a veszély ebben a pillanatban, akármilyen levelet is kapnak a kistelepülések polgármesterei az elmúlt napokban a Jobbiktól meg az MSZP-től, hogy itt valami önkormányzati visszaépítés vagy leépítés fenyegetne a láthatáron, egész egyszerűen nem felel meg a valóságnak. Hogy ilyen amerikás stílusban beszéljek: fake news, totális képtelenség, marhaság, szamárság, butaság, álhír.

Nos, tisztelt Hölgyeim és Uraim!

Egy mondatot mondanék arról, hogy a Modern Városok Programjának a célkeresztjében persze a nagyvárosok vannak, de mindannyian egyetértünk az itt ülőkkel abban, hogy a magyar vidék fejlesztése és felemelése a nagyvárosok fejlesztése nélkül nem lehetséges. A magyar nyelv a vidék szó jelentésében egy kicsit bizonytalan. Én falusi vagyok, nekem a megyei jogú város sem vidék, de valójában egy másik nézőpontból meg, ha a vidéket úgy fogjuk föl, hogy nem a főváros, hanem minden más, az ország minden más része, amely nem a főváros, és van egy ilyen értelmezése is a vidék kifejezésnek, akkor abban a vidékben a megyei jogú városok is benne vannak, még ha –  mint mondtam –  egy faluból talán ez másképp is látszik. De a dolog lényege mégiscsak az, hogy a magyar vidéket, ideértve egyébként a falusias körzeteinket is, nem tudjuk fölemelni akkor, hogyha nem erősek, virágzóak, meghatározó dinamikával működőek a megyei jogú városaink. Én most ezt falusi gyerekként mondom: ha a városok gyengék, akkor a falvaink is gyengék maradnak. Nincs erős falu gyenge várossal. Azt csak úgy lehet csinálni, ahogy most ezt tesszük. Úgy, ahogy láthatóan most már a polgármester urunk, főpolgármester urunk segítségével Budapest fejlődése meghatározott és jó irányba mutató pályára állt. A Modern Városok Programjában meg kell erősítenünk a nagyvárosainkat, ez elindult. A középvárosokról szóló fejlesztési programokat is már nagyjából kidolgoztuk, az nem ilyen látványos, mint a Modern Városok Program, de az is halad, és utána pedig rá kell erre a fejlesztési vonatra kapcsolni majd a falvaknak a szerelvényét is, és akkor az egész ország a meghatározott logikus sorrendben fejlődni fog. Sokat kell egyébként még tennünk ennek érdekében. Csak azt szerettem volna elmondani, hogy a megyei jogú városok fejlesztésének sikere előföltétele a falusias körzetek felemelkedésének és sikerének is.

Nem túlzás az, amit Szita Károly szokott mondani, hogy a megyei jogú városok a vidék fővárosai. Ez, ha most az élettől kicsit elfordulva a politika felé lépünk egyet, akkor az ország politikai vezetésére is nézve igaz. Tehát ha azt mondjuk, hogy a megyei jogú városok a vidék fővárosai, akkor tudnunk kell, hogy a megyei jogú városok vezetői az ország kiemelt fontosságú vezetői. Mert olyat sem láttam még, hogy egy megyei jogú város jól fejlődjön, miközben tökkelütött a polgármestere. Ez az összefüggés nincsen. Fordítva már láttam, hogy akármilyen okos is volt egy polgármester, csak nagyon lassan haladt a város fejlesztésében, de fordítva biztos nincsen. Ez egy olyan feladat, egy megyei jogú város irányítása, amit egy alkalmatlan ember nem tud megoldani. Fordítva viszont mindenki, aki meg tudja oldani, ami egy megyei jogú város vezetését jelenti, joggal gondolhatja magáról, és mi is joggal tekintünk rá úgy, mint az ország kiemelt politikai vezetési köréhez tartozó személyre. Semmi túlzás nincs benne, és végképp nem akarok előreszaladni, de ismerlek Benneteket elég régóta, és itt még az ellenzéki és kormánypárti metszet is másodlagos.

Nyugodtan mondhatom, hogy a mindenkori megyei jogú városok vezetéséből Magyarországnak gond nélkül ki lehet állítani egy kormányt. Ott olyan képességű emberek dolgoznak, olyan tapasztalatokat halmoztak föl, olyan mértékig tudják, hogy mit jelent feladatot megoldani közösen az emberekkel, hogy egy ország irányítását is rá lehet bízni egy olyan kormányra, amelyben senki más nincsen, csak volt megyei jogú városi vezetők. Ezt biztosan mondhatom Nektek, láttam már néhány kormányt közelről. Úgyhogy szeretném, hogyha ez az öntudat vagy ez az önelismerés azért dolgozna Bennetek. Ti nem a végeken vagytok, Ti nem valahol a ködbevesző vidéken dolgoztok. Ti rendkívül fontos vezetői vagytok, és a munkátokkal is egy nagyon fontos feladatát hajtjátok végre Magyarországnak. Arról se feledkezzetek el, hogy a demokrácia letéteményesei is vagytok. Mert persze van parlamenti választás, nagyon fontos, demokratikusan kell megválasztanunk a kormányt, ez is nagyon fontos. Vannak parlamenti képviselők, akik kapcsolatot tartanak a választópolgárokkal a törvényhozás irányából, ez is nagyon fontos, de a demokrácia mindennapi gyakorlata az önkormányzatokban van. Szeretném, hogyha úgy gondolnátok magatokra, és a megyei jogú városok úgy tekintetnének magukra, mint a magyar demokrácia igazi és végső letéteményesei.

Tisztelt Hölgyeim és Uraim!

Ezek után kapcsolódnék ahhoz, amit Kósa Lajos miniszter úr mondott a Modern Városok Programjáról. Ezzel lehet vitatkozni. Én hajlok Lajos álláspontjára, mármint hogy ennek a fejlesztési programnak történelmi léptékkel szemlélve mi is az igazi súlya. Tehát, hogy volt-e már ekkora Magyarország történetében, a dualizmus ilyen volt-e, erről mind lehet szerintem izgalmas beszélgetéseket folytatni, de az biztos, hogy a mi életünkben ilyen fejlesztés még nem volt, és bár optimistán szemléljük a jövőt, azt gondolom, hogy nem is nagyon lesz. Ez egy olyan léptékű fejlesztés. Ezért nagyon fontos, hogy mi magunk is átérezzük ennek a súlyát és fontosságát. Ugyanis Magyarország egy olyan ország, ahol mindig vannak emberek, akik állandóan le akarnak beszélni bennünket arról, hogy elhiggyük, hogy mi képesek vagyunk bizonyos teljesítményt elérni. Mindig vannak emberek, akik le akarják minősíteni a munkátokat, a közös munkánkat, az ország munkáját, mindazt, amit elért az ország. Tehát van állandóan az, hogy küzd itt Magyarországon a nagyság iránti vágy, a „megmutatjuk”, az alkotásvágy meg a „merjünk kicsik lenni” reflexe. Ez mindig itt van. És jól mutatott arra Kósa miniszter úr, hogy ennek az országon belül feszülő szemléletbeli különbségnek az egyik legnyilvánvalóbb kifejezési formája az, hogy minek köszönhető az ország fejlődése.

Szerencsére abban már nincsen vita, hogy az ország fejlődik. Majd erről is akarok néhány szót szólni, de szerintem azt ma már az ellenzék sem vitatja, hogy Magyarország fejlődik. Ez olyan nyilvánvaló, mint az egyszeregy, de hogy minek köszönhető, és akkor itt jön az, amit itt hallhattunk az előbb, hogy vajon az európai uniós forrásoknak köszönhető-e, és én arra kérlek Benneteket, hogy ezt a két számot jegyezzétek meg, és használjátok a politikai vitákban. Éves lebontásban gondolkodva vagy szemlélve a pénzügyeinket azt mondhatjuk, hogy mindent egybevéve az agráriumtól az ilyen-olyan-amolyan IKOP-MIKOP akármiket, az összes eurós blablát összesöpörve egy kosárba, az a pénz, ami abból évente kijön, olyan 4 milliárd euró. A teljes magyar nemzeti össztermék, amit mi, magyar emberek előállítunk, valahol a 110 és a 120 milliárd euró között van. Ezek az arányok. Fontos a 4 is, de a 4 súlyát, fontosságát a 110-120 összefüggésében kell szemlélni. Azt akarom ezzel mondani, az az eredmény, amit a magyarok az elmúlt nyolc évben ebben az országban elértek, a magyar embereknek köszönhető, nem másnak. Az a magyar embereknek köszönhető. Ha pedig azt is megnézzük, hogy mi van az Európai Unióból érkező négymilliárdnyi euró mögött, akkor azt is mondhatjuk – erről nemzetközileg is elfogadott tanulmányok számolnak be –, hogy ennek egy tekintélyes része vissza is megy. Sőt, én odáig is elmerészkednék, hogy azt mondom, hogy valójában keresnek rajtunk. Nekünk is jó ez a rendszer, mi is megtaláljuk benne a magunk számítását, de összességében, akik a pénzt adják, azok keresnek rajtunk úgy, hogy közben mi sem járunk rosszul. Ez a megállapodás lényege. Itt nincsen amerikai nagybácsi, aki csak úgy, jóindulatból vagy európai integrációs meggyőződésből a saját adófizetőinek a pénzét ideküldené Magyarországra. Ez nincsen, ezt felejtsük el. Ilyen miniszterelnökkel még nem találkoztam, akármilyen gazdagok is legyenek az adott országok. Ez mindig üzlet, kőkemény harc, és mindig megtalálják a számításukat. Akkor is, amikor úgy tűnik, mintha nekünk adnának forrásokat. Jól kigondolt mechanizmusok biztosítják őket afelől, hogy abban ők is megtalálják a számításukat, és azon ők is keressenek. Ezt nem sajnálom tőlük, csak azt akartam mondani ezzel világosan, hogy ne engedjük, hogy az önbecsülésünket és önbizalmunkat bárki megkérdőjelezze vagy aláássa, mert a mi teljesítményük és önbizalmunk a munkákból fakad, amit elvégeztünk, és ezt mind magunknak köszönthetjük.

Hol tartunk, tisztelt Hölgyeim és Uraim, kedves Polgármester barátaim, hol tartunk most Magyarország fejlődésében? Erről is rengeteg vita van. Én nem szeretem ezt a modern kommunikációs nyelvezetet, amelyik állandóan stabil zsíroskenyér-szabványokat akar előállítani, hogy hogyan kell beszélni erről a kérdésről. Én nagyjából úgy látom, hogy 2010 és 2014 között az volt a feladat, hogy Magyarország összeszedje magát. Egy csőd szélén tántorgó ország voltunk, és sokan voltak – talán rajtunk kívül – a világban, akik egy fabatkát sem adtak volna Magyarország jövőjéért. Hamarabb omlottunk össze pénzügyileg, mint Görögország, mindenki emlékszik erre, talán ezt ebben a körben nem kell fölidéznem. Nem nagyon lehetett nagyobb célt kitűzni, az is épp elég óriásinak tűnt, hogy 2010 és 2014 között Magyarország végre szedje össze magát, és álljon a saját lábára. Fizesse vissza az adósságait, alakítsa át magát úgy, hogy joggal reménykedhessen abban, hogy lesz itt még jövője. 2014 és 2018 között pedig olyan fejlesztéseket indítottunk be, hogy azt mondhatjuk Magyarországon, hogy kezdünk végre jól kinézni. Kezdünk jól kinézni, és hogyha a magyar választópolgárok megtisztelnek bennünket a bizalmukkal, és hagyják, hogy még dolgozzunk, nemcsak a kormányt, hanem Benneteket is majd az egy év múlva következő önkormányzati választáson, akkor az eddig elért teljesítményünk alapján bátran mondhatjuk azt, hogy 2018 és 2022 között azt a munkát végezzük el, aminek eredményeképpen 2022-ben Magyarország jól fog kinézni. Most kezdünk jól kinézni, de 2022-ben lehet Magyarország olyan ország, ami jól néz ki, jelentsen az akármit is. Minden egyes polgára, aki itt él majd Magyarországon akkor, gondolhat úgy magára, hogy a mi országunk rendben van, és jól néz ki. Ez egy reális cél, ide el lehet jutni a mától számított négy éven belül.

Tisztelt Hölgyeim és Uraim!

Megemlítették a fontos történelmi csomópontokat az önkormányzatiság történetéből. Én is csak említem most őket, de azért hangozzon el tőlem is, ha megengedik, hogy három nagy feladatot hajtottunk végre. 2010-ben az ország közvetlen csődhelyzetét hárítottuk el. Utána megalkottuk az önkormányzati rendszer alapjait rögzítő új alkotmányunkat, vagyis az Alaptörvényt. És a harmadik lépcsőfok pedig az volt, amikor az önkormányzatok adósságkonszolidációját végrehajtottuk. Természetesen ilyenkor Ti mindig kisebb számra emlékeztek, mint én, hiszen nekem kellett fizetnem, Nektek kellett fogadni, ez teljesen normális és érthető dolog. Az én számom nem annyi, mint amit Szita Károly mondott. Az én számom 1.368 milliárd forint. Ennyi adósságot vettünk le az önkormányzatokról, és Károly, mondom Neked, hogy a mi számításunk szerint, amely természetesen csak egy vitaszám, nem állítom, hogy ebben a számban van az igazság, de a vitaszámunk az, hogy a megyei jogú városoktól összesen 376 milliárd forintnyi adósságot vettünk át.

Tisztelt Hölgyeim és Uraim!

Azt javaslom Nektek, ne kérjetek olyasmit, ne javasoljatok olyan önkormányzati változásokat, amellyel ezt az adósságot ismét visszaveszitek a vállatokra. Igaza van Kósa miniszter úrnak, jól át kell gondolni minden fejlesztést és minden igénybejelentést, mert szép dolog a fejlesztés maga, meg egy jogkört megkapni is felemelő pillanat. Aznap este. De mikor a másnaposságon túlvagyunk, vagy az bekövetkezik, magunkhoz térünk, és hétfő délben számítgatunk, akkor kiderül, hogy a vasárnap esti ünnepségnek olyan ára van, amit nem tudunk kifizetni. Úgyhogy mindenkit arra szeretnék biztatni, hogy amikor önkormányzatiságról gondolkodik, akkor ne csak lelkesedjen, hanem számoljon is, csak olyasmit kérjen, csak olyasmit indítson meg, aminek utána a fenntartásáról gondoskodni tud, és nem zúzza agyon nem őt, mint polgármestert, hanem a települését a benne élő emberekkel. Ne felejtsétek el, hogyha az önkormányzat el van adósodva, akkor az emberek vannak adósodva. Az adósságot mindig legalább három dimenzióban kell vizsgálni egy felelős nemzetvezetésnek. Vizsgálni kell az állam adósságát, vizsgálni kell a családok adósságát, de vizsgálni kell az önkormányzatok adósságát is. Mert ha eladósodtok, akkor azt valakinek ki kell fizetnie. És nem tudom, hány évszázadonként jön olyan kormány, és adódnak úgy össze a szerencsés körülmények, és állnak úgy a csillagok, hogy azt tudja mondani egy kormány, hogy akkor átvállalom az önkormányzati rendszer összes adósságát. Egyszer volt ilyen, és biztos vagyok benne, hogy nem lesz többet Budán kutyavásár. Tehát arra kérek mindenkit, hogy őrizzétek meg a mostani pénzügyi stabilitásotokat, mert ez nagy érték.

Természetesen nem mondanám el a teljes igazságot, vagy nem a teljes igazságot mondanám el akkor, hogyha hallgatnék arról, hogy persze veszélyek is fenyegetik az előttünk álló évek fejlődését. Ezek a veszélyek nem belülről jönnek. Persze majd meglátjuk. De az igazi veszély, azt gondolom, hogy inkább kívülről jön. És ez a veszély nem gyerekség, és hogy nem fog elmúlni úgy, mint egy tinédzserpattanás, néhány hét alatt vagy néhány hónap alatt, az egészen bizonyos. Most egy olyan helyzetben van a világ és azon belül a magyar világ, amikor új jelenségek, sok száz év óta nem tapasztalt jelenségek ütötték fel a fejüket a glóbuszon. Az a tény önmagában, hogy az ENSZ is foglalkozik a világméretű migráció kérdésével, jól mutatja, hogy itt nem egy magyar ügyről, sőt nem is egy európai ügyről beszélünk. Az a kérdés, hogy lassan a 6,5 milliárdot is meghaladó népességű bolygón az emberek képesek lesznek-e ott élni és ott berendezni az életüket, ahol megszülettek, vagy keresztül-kasul fognak vándorolni a földgolyón. Volt már erre példa. Nekünk is volt ebben részünk – igaz, régen –, mindenfajta népvándorlási tapasztalatokat gyűjthettünk. Ezek nem voltak biztatóak. És azok a lassú népvándorlási tapasztalatok, amelyeket ma Nyugat-Európában látunk, ha egy-egy hozzátok hasonló nagyvárosba elmegyünk, én megmondom őszintén, semmi vonzót nem találok. Akkor se, hogyha valami okosok kitalálták azt, hogy a sokszínűség érték. A sokszínűség nem érték, a sokszínűség egy tulajdonság. Az érték más, mást jelent, és miután tulajdonság, az egyik tulajdonság és a másik tulajdonság nem sorolandó különböző erkölcsi kategóriába. A sokszínűség semmivel sem értékesebb, mint az egyívású közösségnek a képe. Attól, hogy valami színes és sokszínű, nem értékesebb, mint az, ami meg nem az. És nagyon fontos, hogy ezen megvessük a lábunkat. Tehát ne engedjük, hogy akár erkölcsi, etikai tartalmú vitákban kihúzzák a lábunk alól a talajt, mert nekünk meg kell védeni Magyarországot úgy, ahogyan most van. Ki kell mondanunk, hogy nem akarunk sokszínűek lenni úgy, hogy összekevernek bennünket, a saját színünket, a saját hagyományunkat, a saját nemzeti kultúránkat összekeverik mások, ezt nem akarjuk. Egyáltalán nem akarjuk. Nem akarunk sokszínű ország lenni. Olyanok akarunk lenni, mint amilyen ezeregyszáz év alatt mi itt, a Kárpát-medencében lettünk. Ezen az úton akarunk továbbmenni, és ma sajnos nem automatikusan áll rendelkezésünkre ez az út és ez a lehetőség. Ezért harcolni kell, ezt meg kell védeni. Ma egy olyan vita zajlik nemcsak az Európai Unióban, hanem az ENSZ-en keresztül az egész világban, ami arról szól, hogy ez a népvándorlás, most összességében az emberiség szempontjából ebbe mi is beletartozunk, jó vagy rossz dolog. És miután az országok többsége a világban inkább kibocsátó ország, tehát túlnépesedéssel küzdő ország, a világ országainak nagy része azt gondolja, hogy ez jó dolog, mert a problémát – nem is akármilyen problémát –, ami otthon sanyargatja őt ezen keresztül, ha megoldani nem is, de csökkenteni tudja. A mi nézőpontunkból mi a bot másik végén vagyunk: a migráció és a népvándorlás rossz dolog, egy veszélyes dolog, és nem akarunk benne részt venni. És ha ezt nem mondjuk ki ezzel a világos és egyértelmű nyíltsággal, ha nem vetjük meg a lábunkat a saját keresztény kulturális talapzatunkon, akkor a mindenfajta bonyolult nemzetközi viták, diplomáciai ravaszságok, brüsszeli tirádák, bülbül szavú ígérgetések el fognak bennünket téríteni, el fognak bennünket billenteni, és nem tudjuk megtartani Magyarországot olyannak, amilyen volt ezeregyszáz év alatt, amilyenné végre nyolc év kemény munkájával tudtuk tenni. És nemcsak azt veszítjük el, amilyenek vagyunk, hanem elveszítjük a jövőnket is. Végre van jövőnk, van mit megvédeni. Tehát szép dolog az Aranyos-híd, meg különösen szép dolog a veszprémi állatkert, és még nagyon sok szép dolog van uszodától miegyebekig, de ha közben az ország népessége megváltozik, összekevernek bennünket másokkal, és terrorveszély lesz, és leromlik a közbiztonság, és anélkül, hogy kimozdultunk volna a településünkről, a falunkból vagy városunkból, odalesz az otthonosság érzése, és idegennek fogjuk érezni saját magunkat a saját hazánkban, akkor hiába van Aranyos-völgy, hidak, utak és uszodák. Akkor az egésznek nincsen semmilyen értelme. Vagy ha van is, akkor más az értelme. És szerintem ez egy nagyon fontos pont. És abban, hogy meg tudjuk itt vetni a lábunkat, ehhez a parlamenti képviselők kevesek lesznek. Ehhez bizony kellenek az emberek. Minden magyar emberre szükségünk van. És miután Ti vagytok a demokrácia végső kapocsa és hídfőállása az emberek irányában, Nektek is segítenetek kell abban, hogy az emberek meg tudják védeni a saját hazájukat. És ezért szeretnék köszönetet mondani Szita Károlynak meg általában a Megyei Jogú Városok Szövetségének is, hogy ebbe a kérdésekbe beleállt, hogy ezzel foglalkozik. Mert lehet úgy is tekintetni persze magatokra, mint a megyei jogú városok fejlesztési kérdéseivel foglalkozó gyülekezetre vagy testületre, de most nem olyan időket élünk, hogy ezt a luxust megengedhetnétek magatoknak. Nektek is személyesen részt kell vállalni, és segítenetek kell abban, hogy a magyar emberek meg tudják védeni Magyarországot. És bátran mondjátok ki, hogy számunkra Magyarország az első. És sikeres nemzetállamok nélkül nincsen sikeres Európa. Sikeres Európa nélkül nincsen sikeres világ, és sikeres városok sincsenek sikeres falvak és sikeres családok nélkül. Egyben kell látnunk ezeket a kérdéseket, és ki kell állnunk Magyarországért. Ehhez kívánok mindenkinek sok erőt és jó egészséget!

Köszönöm, hogy meghallgattatok.

Mikor kérdeztem Pétert, hogy miről kell beszélni, akkor azt mondta, hogy vízió legyen. Nem könnyű dolog a mai zavaros időkben víziókat bemutatni, de mielőtt az energetikai kérdésekről beszélünk, néhány szót azért hadd szenteljek ennek.

Amikor a NATO-t létrehozták, akkor született egy bonmot, amit föllelhetünk különböző diplomáciai munkákban, ami a NATO célját és vízióját fogalmazta meg, és az úgy hangzott, hogy tartsuk bent az amerikaiakat, tartsuk kinn az oroszokat és tartsuk lenn a németeket. Keep the Russians out, keep the American in, keep the Germans down. Ha ezt a parafrázist veszem most elő, akkor azt tudom mondani, hogy az előttünk álló jövő az úgy néz ki Európa szempontjából, hogy British out, Balkan in, Central Europe up. Ez a vízió, tisztelt Hölgyeim és Uraim, annak minden következményével. Ez azt jelenti, hogy szomorúak vagyunk ugyan, hogy a britek elhagyják az Európai Uniót, de erre befolyásunk nincs. A Balkánt mindenképpen integrálnunk kell az Európai Unióba, ezt most már az Európai Unió is elfogadta. Adott is egy dátumot: 2025. Nem vagyunk boldogok ezzel az időponttal. Szerintünk ez szerény, ez túlságosan távoli. Nekünk egy ambiciózusabb időpontra van szükségünk, de a 2025 is több, mint ami eddig volt, mert eddig nem mondtak semmit. Úgyhogy megbecsüljük ugyan a 2025-öt, de Magyarország azon lesz, hogy Szerbia uniós csatlakozását minél inkább föl tudjuk gyorsítani. Nem nehéz innen elképzelni, hogyha britek ki, Szerbia be, sőt Szerbia után még egy-két kisebb balkáni ország is be, annak milyen következménye lesz Európára nézve. Már most is, ha vetnek egy pillantást a számokra, azt fogják látni, hogy a V4-es országok kereskedelme Németországgal 55 százalékkal magasabb, mint a német–francia kereskedelem volumene, és ha azt nézik, hogy a német–olasz kereskedelem mit mutat, akkor azt tudjuk mondani, hogy a V4-ek és a németek kereskedelme háromszor akkora, mint az olasz–német. Képzeljék el, ha megkapjuk közép-európai országként – bár mint mondtam, a lába a Balkánba lóg Szerbiának, de mégiscsak egy közép-európai országról beszélünk –, bejön még Szerbia és egy-két kisebb balkáni ország. Ennek az a következménye, hogy az európai gazdasági egyensúly megváltozik, az európai gazdaság súlypontja nyugatról keleti irányba fog elmozdulni, és a következő tíz-tizenöt évünket ez a folyamat határozza majd meg. Ez nem lesz látványos, nem fogunk minden nap erről híreket hallani a rádióban, nem fogunk minden nap erről vitákat folytatni, de ahogy a gazdaságban az lenni szokott, szépen nyugodtan, évről évre a számok mutatni fogják, hogy Európa gazdasági teljesítményének középpontja egyre inkább Közép-Európában lesz, illetve van.

Tisztelt Hölgyeim és Uraim!

Szijjártó miniszter úr jól mondta, a gazdaság szempontjából az energia kulcskérdés. Vannak szép eredményeink a szerbekkel. Az, hogy a magyar és a szerb áramtőzsde egyesült, egy fontos előrelépés, következménye sok év kemény munkájának. Itt olyanok ülnek, akik a szerb–magyar kapcsolatokat értik, nyilván ennek a történelmi dimenzióit is átlátják. Az, hogy ma Szerbia és Magyarország azt mondhatja magáról, hogy soha ilyen jók a kapcsolataink nem voltak, ilyen történelmi háttérrel, mint amin élünk, mutatja, hogy rengeteg munkát kellett ebbe belefektetni. Önök személy szerint is az üzleti élet részéről, ezért én köszönetet mondok Önöknek, és mi politikusok is, ideértve Szerbia elnökét, miniszterelnök asszonyát, a kormánytagokat és magunkat is. Óriási munkát végeztünk annak érdekében, hogy a szerb–magyar kapcsolatokat ne a múlt, hanem a jövő határozza meg. Nekünk nem a múltról kell vitákat folytatnunk, hanem a jövőre nézve kell rendelkeznünk közös tervekkel. És ahogy azt ma már egyszer elmondhattam, a történelem azt tanítja nekünk – és szerintem a szerbek is értik ezt –, hogy egymás rovására nem lehetünk sikeresek. Ha sikeresek akarunk lenni, akkor szerbeknek és magyaroknak együtt kell és együtt lehet sikeresnek lenni. Ehhez kell az utakat és módokat megtalálni, és nyugodtan mondhatom, hogy a politikai munka nagy részét elvégeztük, az ajtók ki vannak nyitva, a kapuk tárva vannak, a gazdasági embereknek közlekedni kell rajta. Minden azon múlik, hogy a szerbiai és a magyarországi üzletemberek létrehozzák-e azt a szövetet, sűrű szövésű szövetet, a gazdaságnak azt az alapját, ami aztán összetartja majd a szerb–magyar politikai együttműködést.

Tisztelt Hölgyeim és Uraim!

Ami az energiát illeti, hogy fog kinézni a világ az energia területén? A helyzet úgy fest, hogy a világon van néhány ország, amely szerencsés, mert rendelkezik, birtokában van jelentős energia, alapvetően fosszilis energiaforrásnak. Magyarország nem tartozik ezen országok közé. Sőt, nemcsak nem tartozunk közéjük, hanem a környezetünkben is kevés ország van, amely bővében lenne a fosszilis energiaforrásoknak. És ha van is olyan, mint most legutóbb hallhattuk a Fekete-tenger révén Romániát, amelynek megnyílnak ilyen forrásai, még mindig nincsenek megépítve azok az interkonnektorok, amelyek ezt az energiát ide tudnák hozni. Most nem román–magyar fórumon vagyunk, de mégis megemlítem, hogy Magyarország Romániával a kétirányú gáz áramoltatásához szükséges beruházásról megegyezett. Péter, 2009-ben, 2010-ben átadtuk a magyar oldalon a beruházást, és a másik oldalon még mindig nincsen kész. Ha kész lenne, pillanatok alatt működhetne már a szállítás Romániából, de így csak 2022-re tudunk megindulni. De ez legalább van. Horvát oldalról ugyanilyen blokád alatt voltunk az elmúlt időszakban, és talán vagyunk is még. A horvát–magyar interkonnektor ránk eső beruházását megcsináltuk, a másik oldal még nem készült el. Szeretném jelezni, hogy Magyarország az energia szempontjából olyan ország, hogy nincs neki sajátja, a térségben sincs elegendő, de ami van, azt sem tudjuk beszállítani Magyarországra, mert nincsenek meg a szükséges összeköttetések.

Tisztelt Hölgyeim és Uraim!

Azonban a technológiai fejlődés lehetővé teszi, hogy egyre távolabbi pontokról érkezzenek szállítmányok folyós, cseppfolyós gáz formájában Európa partjaihoz. Várjuk, hogy ezekkel a beruházásokkal mi történik majd. Ismerjük a lengyel beruházást, látjuk a horvátok terveit, és mint mondtam, remek lehetőségek nyíltak ki Romániában is, amelynek a kapacitását egyébként 15 évre évi több mint négymilliárd köbméternyi gáz formájában lekötöttük, illetve le fogjuk kötni. Három száz százalékban magyar kézben lévő cég nyerte el ennek a lehetőségét, közöttük kell majd a szerződéseket megkötni, de a lényeg az, hogy a Romániából amerikaiak által kitermelt gáz Magyarországra érkezik majd, és ezzel az orosz gázmonopóliumnak Magyarországon egyszer és mindenkorra vége van. A szükséges importnak felét, több mint felét képesek vagyunk nem orosz forrásból behozni Magyarország területére. Nagy pillanat lesz ez majd Magyarország történetében. A szerződéskötésekről tárgyalunk, a beruházások zajlanak, 2022 után ez az idő is elérkezik.

Tisztelt Hölgyeim és Uraim!

Mink van? Most arról beszéltem, hogy mink nincs. Mink van? Van nekünk egy nagyon jól fejlett infrastruktúránk, amit az érzékeny kategóriába soroltunk; csővezetékekről beszélek, tározókról beszélek, jó menedzsmentképességekkel rendelkező energetikai cégekről beszélek, amelyek jellemzően külföldi tulajdonban voltak hosszú időn keresztül. Most nem sorolom föl, mert az fölemésztené az időmet, de 2010 után ezekből az érzékeny infrastruktúrákból Magyarország rendkívül sokat visszavásárolt, kezdve a MOL részvényeinek 20 százalékától folytatva az EON tározóján keresztül most legutóbb az RWE-nek a lignitre épülő mátrai erőművével bezárólag. Tehát nemcsak van egy jól fejlett és szofisztikált infrastruktúránk, hanem az ráadásul meghatározó részben állami tulajdonban van, vagyis képesek vagyunk ezeket is eszközként használni egy állami energiastratégia részeként. Aztán van még nekünk egy jól működő atomerőművünk, Paks, amelynek a kapacitását most jelentősen bővíteni fogjuk. És ha megépülnek az interkonnektorok, akkor lesz egy kedvező földrajzi elhelyezkedésünk is, mert akkor megszűnik Románia, Horvátország irányából is a mostani blokád. Sőt, a kormány döntött múlt héten arról, hogy a délről jövő vezetékrendszerünket összekötjük az északi vezetékrendszerünkkel, ami azt jelenti, hogy gyakorlatilag délről Lengyelországig, Lengyelországtól délig el lehet majd szállítani a gázt. Ezt a beruházást a magyar állam végre fogja hajtani, erről a szándékról már döntés is született.

Tisztelt Hölgyeim és Uraim!

Mit jelent mindez? Ez azt jelenti, hogy Magyarország egy olyan ország lehet, ahol a gazdasági növekedés tekintélyes részét adó ipar jó eséllyel őrzi meg a versenyképességét. A modern korszakban az energia ára, elérhetősége, biztonságos elérhetősége és ára meghatározó az ipar versenyképessége szempontjából, azt tudom mondani Önöknek, hogy Magyarország az energia oldaláról képes iparát nemzetközi léptékben versenyképessé tenni. Nem véletlen, hogy az ipar szereti is Magyarországot. Nemcsak a magyar kézben lévő ipar, hanem a külföldiek kezében lévő ipar is szereti, mert elfogadható áron, biztonságosan, kiszámíthatóan jut energiához.

Tisztelt Hölgyeim és Uraim!

Ehhez a közép-európai térséghez kellene hozzánőnie Szerbiának a következő időszakban, és biztosak lehetünk abban, hogy Szerbia nem tud hozzánőni Közép-Európához csak abban az esetben, hogyha az energia rendszere is hozzánő. Biztos vagyok abban, hogy az energetikai rendszer fejlesztése, szélesítése, kapacitásának növelése Szerbia felől Magyarország irányában és Magyarország felől Szerbia irányában kulcskérdés az egész térség versenyképessége szempontjából.

Milyen kihívásokra kell fölkészülnünk? Az első, hogy a világ energiaéhsége nem fog csökkenni. Minden előjelzés szerint inkább nőni fog, és a térségünkben is 3-5 százalék közötti növekedést várunk középtávon is, tehát itt is nőni fog az energiaigény. A második kihívás, amivel számolnunk kell, hogy a világban erősödni fog az energiaár-verseny. Néhány éve még nem gondoltuk volna, de ebben a versenyben ma az Egyesült Államok áll a legjobban. Az Egyesült Államok ugyanis tudatosan törekszik arra, hogy új termelési technológiákat vezessen be, és ezzel az európai árnál körülbelül 20 százalékkal olcsóbban állítson elő energiát, és azzal, hogy olcsóbban állítja elő az energiát, köröket vernek ránk, európaiakra az ipari versenyképesség szempontjából. Ezt a versenyt így nem fogjuk állni. Ezt az energiaversenyt ilyen számokkal nem lehet megnyerni, tehát előbb-utóbb az európai országoknak dűlőre kell jutniuk egymással, hogy hogyan tudjuk fölvenni az energiaár-versenyben a kesztyűt az Egyesült Államokkal. A harmadik kihívás, amivel számolnunk kell, az pedig az, amiről már beszéltem, hogy a súlypont Közép-Európa irányába tevődik majd át, és a legnagyobb energiaigények, új energiafelvevő kapacitású ipari igények itt kell, hogy megjelenjenek majd Magyarországon, illetve Közép-Európában. Tehát nekünk energiaéhséggel, élesedő árversennyel és növekvő közép-európai energiaigénnyel kell számolnunk.

Tisztelt Hölgyeim és Uraim!

A versenyt csak akkor lehet megnyerni, ha az ember benevez. Ha nem vesz részt a versenyben, akkor nem is nyer. És ha benevezett, akkor nem szabad, hogy inába szálljon a bátorsága. Az INA szó most nem azt jelentette, amire gondolnak. Arra van szükség, hogy nem szabad, hogy inába szálljon a bátorsága, vagyis az öltözőből ki kell menni a versenypályára, a futókörre, mert az öltözőből nem lehet versenyt nyerni. Tehát bátorságra lesz szükségünk, víziókra, távlatos gondolkodásra, valami olyasmire, amit most a szerb barátainkkal közösen próbálunk. El kell gondolnunk és meg kell rajzolnunk az új, versenyképes Közép-Európát. És itt, mint ahogy a szerbek és a magyarok példát mutatnak, túl kell lépni a múlton, és a jövő érdekében szövetségeket kell kötnünk egymással. Össze kell kötni a saját rendszereinket. Egy közös energiahálózatra van szükségünk, amelyben Szerbia éppúgy benne van, mint ahogy benne van Magyarország is. Arra is föl kell készülnünk, hogy Magyarországnak lehetősége nyílik arra, hogy energiaexportőrré váljon. Péter már beszélt arról, hogy hosszú évtizedek óta a magyar fejben mindig az volt, hogy hogyan szerzünk energiaforrást, hogyan jutunk energiához, de ha minden úgy alakul, ahogy elterveztük, ha a vízió, amiről beszélek, nem marad álom, hanem megvalósul; Paks bővül, új források jönnek be, diverzifikáljuk az útvonalakat és a forrásokat, akkor Magyarország egy olyan ország lesz, amelynek elsősorban energiakereskedelmi kérdései lesznek. Nemcsak energiamegszerzési, kapacitáslekötési kérdései lesznek, hanem kereskedni tudunk majd az energiával, adunk-veszünk, hiszen többletünk is lehet. Ráadásul miután nukleáris energiánk is van, és az a legbiztonságosabb energia, ezért a térség energiabiztonságához is hozzá tudunk majd járulni. Úgyhogy szerb barátaink az energetika terén is számíthatnak majd ránk.

Tisztelt Hölgyeim és Uraim!

A legbonyolultabb kérdések közé az ipar hátteréül szolgáló biztonságos energiaellátás megszervezése tartozik a gazdaságpolitikában. Ha képesek vagyunk arra, hogy megszervezzük, térségi összefüggésben az olcsó, nagy mennyiségben elérhető, racionálisan beszerezhető és eladható mennyiségű energiát, az ehhez szükséges infrastrukturális beruházásokat megcsináljuk, a szerződéseket megkötjük, akkor a legbonyolultabb gazdasági kérdést oldottuk meg. Ehhez képest már kevésbé komoly, kevésbé komplikált kérdés az ipari kapacitások fölépítése, amely majd ezt az energiát használni fogja, mert nem úgy lesz, hogy az energia megy oda, ahol az ipar van, hanem az lesz a következő húsz évnek a mintázata, hogy oda megy az ipar, ahol van biztonságos, olcsó, elérhető energia. Ezért Közép-Európának, Szerbiával kiegészülve fantasztikus lehetőségei vannak.

Köszönöm szépen, hogy meghallgattak!

Jó napot kívánok, tisztelt Hölgyeim és Uraim!

Különleges alkalom a mai. A szerb kormányt fogadtuk egy együttes ülés keretében. Hálás vagyok Miniszterelnök asszonynak, hogy elhozta a kormányát. Nemcsak nagyszerű és ritka pillanat ez, hanem rendkívül fontos is. A magyar történelmet ismerve Szerbia mindig is fontos szerepet játszott, a Balkán pedig kulcskérdés volt Magyarország biztonsága szempontjából. Most két olyan ország vezetői találkoztak, akik elmondhatják magukról, hogy erős nemzeti érzésekkel rendelkező, büszke országok, határozott kulturális öntudatuk van, a kultúrájuk az kereszténységen alapul, és amikor a jövőről gondolkodnak, akkor ezt meg is akarják őrizni. Olyan országok találkoztak itt, amelyeknek a gyökereik rendkívül fontosak. Ennek aktualitást ad az, hogy ma egész Európa biztonságát veszély fenyegeti. Mindenkinek gondot okoz, hogy hogyan biztosítsa saját országának és polgárainak biztonságát. Nekünk megadatott az a lehetőség, hogy mi ezt közösen tegyük. Úgy látom, hogy Szerbiának és Magyarországnak együtt kell megvédeni a határait, együtt kell megvédeni a polgárai biztonságát, és együtt kell megvédeni kulturális identitását is. Ezért mindenekelőtt a mai kormányülésen hálánkat fejeztük ki Szerbiának, Szerbia köztársasági elnökének és miniszterelnök asszonyának is, amiért segítettek Magyarországnak a migrációt feltartóztatni Magyarország déli határainál, és megismételtem Magyarországnak azt az ajánlatát és kötelezettségvállalását, hogy amikor erre szükség van, illetve lesz, akkor Szerbia déli határainak megvédésében Magyarországra lehet számítani. Ha ilyen közreműködés szükséges, technikai vagy személyi segítség szükséges, akkor Magyarország ezt kész rendelkezésre bocsátani, és még egyszer köszönjük mindazt, amit Szerbia eddig tett Magyarország déli határainak biztonságáért.

De Szerbia nemcsak a biztonság szempontjából kulcsfontosságú ország. Szerbia a legnagyobb déli szomszédunk és a Nyugat-Balkánnak kulcsfontosságú állama, jelentős regionális szerepet játszik, nincs béke a Balkánon Szerbia nélkül. Olyan teljesítményt tudhat magáénak az elmúlt évek munkájának eredményeképpen, amely Szerbia államadósságát csökkenő pályára állította. Szerbia nemzeti összterméke 2,8 százalékkal nőtt tavaly, és a költségvetési egyenlege pedig 1,3 százalékos hiányt mutat. Ezek olyan adatok, amelyek bármely európai uniós tagállamnak is a becsületére válnának. A fejlődés tényei nyilvánvalóak és láthatóak Szerbiában, a perspektívák pedig szélesek, ezért indokolt, hogy az Európai Unió Szerbiában egy erőforrást, egy lehetőséget lásson. Különösképpen annak fényében, hogy amikor Szerbia magát védi a migrációval szemben, akkor nemcsak Magyarországot, hanem egész Európát is védi. Ezért is van az, hogy a visegrádi négyek szoros együttműködésre törekednek Szerbiával; nemcsak támogatják, hanem sürgetik is Szerbia minél gyorsabb európai uniós csatlakozását.

Ami a magyar–szerb kapcsolatokat illeti, azt mondhatom Önöknek, hogy a politikai kérdésekben összhang van közöttünk. Ennek a jelentőségét szeretném aláhúzni. Van egy olyan, szerintem téves európai meggyőződés, hogy azok az országok tudnak egymással békében élni és egymással jól együttműködni, ahol a nemzeti érzések gyengék. Itt ennek az ellenkezőjét látjuk bizonyítva. Szerbiában a nemzeti érzés erős, az öntudat erős, és Magyarország is büszke nemzeti öntudatára, két határozottan nemzeti alapon álló országról beszélünk, és mégis milyen jól tudunk együttműködni egymással. Ez sokkal jobb, mint a hamis internacionalizmus, amely inkább eltakarja a problémákat, mi ezeket inkább azonosítjuk és áthidaljuk, kezeljük és megoldjuk. Ezért nyugodtan mondhatom, hogy Magyarország és Szerbia között ma nincsen egyetlen politikai kérdésben sem konfliktus. Ami a kereskedelmet és a gazdaságot illeti, a tavalyi évben ismét rekordot döntöttünk, körülbelül 30 százalékkal nőtt a két ország közötti kereskedelem volumene, és úgy látjuk, hogy az idei évben is van még növekedési lehetőség.

A kulturális kapcsolataink virágoznak. Magyarország kiemelt partnernek tekinti a Magyarországon élő szerb közösséget, és a Szerbiában élő magyarok közössége is megkapja ezt az elismerést a szerb kormányoktól, hálásak vagyunk ezért. Azokat a kéréseket, amelyeket a mai napon a Magyarországon élő szerbek közössége terjesztett elő – több ilyen is volt, ezek kulturálisak és oktatási természetűek voltak –, ma egyetértőleg támogattuk és elfogadtuk a kormányülésen. Tehát a Magyarországon élő szerb kisebbségnek a kulturális beruházásait támogatni fogjuk. Megköszönjük egyúttal a miniszterelnök asszonynak, hogy a Délvidéken élő magyarok autonómiáját, a nemzeti tanácsokat, az azok mögött meghúzódó kulturális intézményeket Szerbia támogatja. Azt kell mondanom, ha egy pillantást vetek a Kárpát-medencére panoráma formájában, akkor ma példaértékűnek mondható mindaz, ami Szerbiában történik kisebbség ügyben, és ahogy eddig sem voltam rest, ezután is minden nemzetközi fórumon fölhívom a figyelmet arra, hogy a magyar kisebbségek példája azt mutatja, hogy Szerbiának egy példaértékű kisebbségpolitikája van.

Azt mondhatjuk tehát, hogy két baráti ország találkozott ma. Ez a negyedik kormányülésünk volt, együttes kormányülésünk volt, és nyugodtan mondhatom, hogy közelítünk ahhoz, hogy barátságból egy stratégiai szövetség jöjjön létre. Ennek érdekében még dolgoznunk kell, de a perspektíva itt van előttünk, és úgy látom, hogy a két nemzetnek a középtávú érdekeit is össze fogjuk tudni egyeztetni a soron következő kormányülések alkalmával, és el fogunk jutni, eljuthatunk egy magyar–szerb stratégiai együttműködés szintjére is.

Tisztelt Hölgyeim és Uraim!

Beszéltünk gazdasági együttműködés kérdéseiről. Szerbia többször kérte már azt, hogy a magyar befektetések ne korlátozódjanak a Vajdaság területére. Hogy minél több olyan beruházás menjen Magyarországról Szerbiába, amely Belgrád alá, Közép- és Dél-Szerbiába érkezzen meg. A mai napon is írtunk alá ilyen megállapodást. Örömmel jelentem, hogy beruházások elsősorban szerb–magyar vegyesvállalatok formájában Közép- és Dél-Szerbiában is föllelhetők már, és az OTP-nek a hitelezési tevékenysége is messze túlmutat már a Vajdaságon. Tehát mi szeretnénk egész Szerbia teljes értékű beruházási partnereivé válni. Meggyőződésem, hogy a szerb–magyar gazdaság erősítése hozzánöveszti Szerbiát az Európai Unióhoz. A leggyorsabb csatlakozási forma az, hogyha a szerb és a magyar gazdaság minél gyorsabban összenő, mert ezzel Szerbia hozzánő Európai Unió piacaihoz és gazdasági térségéhez.

Tisztelt Hölgyeim és Uraim!

Határátkelőhelyet is nyitni fogunk, de erről majd a miniszterelnök asszony beszél. Most hamarosan megnyitunk egyet, de újabbakat is tervezünk. Ösztöndíjprogramot ajánlottunk föl Szerbiának ötven főre, és a szerb fél is fölajánlott nekünk ösztöndíjas helyeket. Megállapítottuk, hogy Magyarországon a szerb nyelvű oktatásban résztvevő diákok száma nő, és köszönjük Szerbiának, hogy a Szerbiában magyar nyelven tanulók száma is növekszik.

Örömmel nyugtáztuk, hogy befejeződött, lényegében befejeződött a szabadkai zsinagóga felújítása. Erre sok pénzt adott Szerbia, és sok pénzt adott Magyarország is. Ez egy fantasztikus kulturális emlék, az egyik legkifinomultabb ebben a műfajban, igazi műalkotás maga az egész épület, és mód nyílik arra, hogy hamarosan azt is a nagy nyilvánosságnak átadhassuk.

Fontosnak tartom még itt elmondani, hogy tájékoztattam a miniszterelnök asszonyt arról, hogy Magyarország stratégiai pozíciójában egy jelentős változás állt be. Eldőlt, hogy Románia a következő években mintegy évente négymilliárd köbméter mennyiségű gázt termel majd ki, és kíván kijuttatni Romániából. Egy amerikai cég fogja ezt a munkát elvégezni, a meghirdetett tenderen pedig az első három helyen három száz százalékban magyar tulajdonban lévő cég végzett. Ezért pillanatokon belül eljutunk oda, hogy aláírjuk azt a megállapodást, amely a következő 15 évre négymilliárd, több mint négymilliárd köbméternyi gáz behozatalát teszi lehetővé Romániából Magyarország számára. A gázösszeköttetés magyar részét már megépítettük, a román meg most épül. Ez azt jelenti, hogy 2021-22-től új helyzetben leszünk. Úgyhogy bejelenthetem kellő szerénységgel, de boldogan, hogy az orosz gázmonopólium korszaka Magyarországon véget ér, hiszen az importunknak több mint felét képesek vagyunk más – ez esetben romániai – forrásból fedezni. Ez egy teljesen új helyzet nemcsak Magyarország számára, hanem a régió számára is. Amikor diverzifikálásról beszéltünk, eddig mindig csak az útvonalak diverzifikálása adatott meg lehetőségként. Most azonban már forrást is tudunk diverzifikálni, és ez azt jelenti, hogy egy új geostratégiai helyzetben is találja magát Magyarország, amely előnyösebb, mint a korábbi volt. Ilyen és ehhez hasonló nagy ívű kérdésekről beszéltünk.

Az energián túl természetesen a közlekedési infrastruktúráról is szó volt, hiszen épül a Belgrád–Budapest vasútvonal, beszéltünk a Szeged–Baja–Szabadka vasútvonalnak a felújításáról, ott az előkészületek jól haladnak, ott már tervek is rendelkezésünkre állnak, azok a beruházások is hamarosan megindulnak. Végezetül kifejeztem Magyarországnak azt a szándékát miniszterelnök asszony iránt, hogy természetesen most valamivel nagyobbak a Magyarországról Szerbia felé irányuló beruházások – ez talán érthető a két ország helyzetét ismerve –, de mi úgy gondoljuk, hogy nincs messze az idő, amikor ez kétirányú út lesz, és a szerb befektetések is megjelennek Magyarországon. Az ehhez szükséges kedvező feltételek kialakítását pedig vállaltuk. Várjuk, hogy szerb beruházók és befektetők érkezzenek Magyarországra, és Közép-Európát össze tudjuk növeszteni az észak-balkáni térséggel, nyugat-balkáni térséggel is.

Még egyszer köszönöm Miniszterelnök asszonynak a tárgyalás lehetőségét.

Tisztelettel köszöntöm a hallgatókat, jó reggelt!

Szeretném leválasztani magunkat az amerikaiakról. Nyilván nekik megvannak a maguk szempontjaik, de én még ahhoz a nemzedékhez tartozom, amelyik abban nőtt fel, hogyha Moszkva valamit csinált a nemzetközi színtéren, mondjuk, az ENSZ-ben, akkor lehetett tudni, hogy Magyarország majd követni fogja. Tehát én az egész ügyet Amerikától teljesen függetlenül, kizárólag a magyarok és a magyar nemzeti érdek szempontjából vizsgálom. Kétségkívül egy jel, aggasztó jel, hogy a világ legnagyobb katonai befolyással rendelkező országa és az ENSZ finanszírozásában első helyen álló országa az kiszállt egy ilyen tárgyalásból, de nem szabad, hogy a mi gondolkodásunkat ez befolyásolja. Miről van itt szó? Két szerződésről van szó, tehát két szerződéstervezetről. Az egyiket úgy hívják, hogy menekültügyi szerződés, az amerikaiak egyébként ebből nem szálltak ki, ez megy a maga útján, itt könnyebb egyetértést kialakítani, mert akinek védelemre van szüksége, annak a védelmet meg kell adni. Ennek a részleteit a nemzetközi jog elég jól szabályozza, ezt meg lehet újítani, erről lehet tárgyalni. A másik szerződés, amiről most itt szó van, az pedig a migránsokról szól, tehát nem a menekültekről, hanem migránsokról, ahogy mi magyar nyelven beszéljük vagy mondjuk: ez a népvándorlás kérdése. Mit kezdjen a világ azzal a jelenséggel, hogy nagy fejlettségbeli különbségek vannak, egyes részein a világnak tízmillió szám gondolják úgy az emberek, hogy egy másik helyén a világnak szeretnének élni? Nem ott, ahova születtek, nem ott, ahol felnőttek, hanem elsősorban gazdasági okokból egy nagyobb, szélesebb perspektívát nyújtó másik ország területén szeretnének élni. Hogyan viszonyuljunk ehhez a világjelenséghez? Erről szól a migrációs szerződéstervezet.

Ez egy érvényes kérdés, nekünk is okoz fejtörést, nem is válaszolnék elhamarkodottan. Az ENSZ egy fontos szervezet, vita van mindig arról, hogy mennyire hatékony szervezet, kétségkívül nem a világ leghatékonyabb szervezete, de mégiscsak egy fontos szervezet, mert nincs másik olyan hely – magam is vettem részt ENSZ tárgyalásokon –, ahol ilyen széles körben a megegyezés szándékával a világ szinte minden tagállama ott lehetne, összegyűlhetne és egyeztethetne. Meg kell becsülni, az ENSZ érték. Ugyanakkor nem szabad megengedni, hogy az ENSZ olyan elveket fogalmazzon meg, olyan rendezési terveket vessen papírra, amelyek ellentétesek Magyarország érdekével. Tehát itt egyfelől a tisztelet és a fontosság elismerése az ENSZ irányában, de határozott kiállás a magyar érdekek mellett, mert ami készülődő félben van, az arról szóló információk alapján arról azt mondhatjuk, hogy ellentétes Magyarország érdekével. De szerencsére lesz itt egy pont, amikor a majom majd beleugrik a vízbe, és akkor minden tisztábbá, érthetőbbé válik, hiszen hamarosan, egy-két napon belül az eddig előkészítés alatt álló szövegtervezet nyilvánosságra kerül, olvasható lesz és lesz egy fix pont, amihez viszonyulhatunk. Most kicsit még ködös az egész, de ha le lesz írva egy javaslat, akkor látni fogjuk azt, hogy van-e lehetőség arra, hogy azt elfogadjuk, mert jó Magyarországnak, vagy ha nem jó, akkor lesz-e lehetőség arra, hogy módosítsuk a tartalmát. De ehhez alapos, higgadt, nyugodt elemző munka szükséges. Tehát miután a szöveget megismerjük, a kormány ezzel foglalkozni fog, én igyekezni fogok széles körben ezt ismertté tenni, és utána döntést hoz a kormány.

Így van. Tehát itt olyan elveket fogalmaznak meg, amelyek például az illegális határátlépést sújtó büntetéseknek az enyhítését helyezik kilátásba. Vagy azt indítványozza a földkerekség minden országa számára, hogy az adminisztratív eljárásokat tegyék egyszerűbbé és gyorsabbá, vagyis kevesebb ellenőrzést gyakoroljunk az országainkba belépni akaró idegenek felett, vagy hogy az NGO-k vegyenek részt a bonyolításban. Tehát ezek, ugye, Magyarországnak rossz tapasztalatai vannak az NGO-kal, a migrációval foglalkozó álcivilszervezetek, ugye, Soros György tenyeréből esznek. Egyébként a szöveg, amit eddig ebből ismerünk, ha hivatalosan még nem is közölték, az olyan, mintha kimásolták volna a Soros-tervből, tehát szellemiségét tekintve is pontosan olyan. Például az államok helyett a migráció kérdésében való közreműködés tekintélyes részét átterelnék a civil szervezetekhez. Hát attól mentse meg Magyarországot a Jóisten! Tehát számos konkrétumban bontakozik ki vita, még egyszer mondom: higgadtság, hideg vér, csigavér, nyugalom.

Formálódik azért egy a józan ész talaján álló országok szövetsége, akik azt mondják, hogy ne veszítsük már el a józan eszünket. Hát mi lesz ebből a világból, hogyha elismerjük a migrációhoz való jogot alapvető emberi jognak? A világszervezet azt tartja a feladatának, hogy megszervezze a glóbuszon, tehát a földgolyón keresztül-kasul ide-oda való áramlást, és ahelyett, hogy az ebben rejlő veszélyekre hívná fel a figyelmet, mert szerintünk ez egy veszélyes jelenség. Én olyan népvándorlásra az emberiség történetében még nem emlékszem, ami ne jelentett volna komoly veszélyt jó néhány ország számára. Mi is tudnánk erről beszélni, hanem inkább szervezzük meg és bonyolítsuk le és tegyük egyszerűbbé. Vannak országok, amelyek pontosan úgy értékelik, mint mi. Egy ilyen globális elismerése és emberi jogi rangra emelése a migrációnak rendkívüli veszélyeket jelent jó néhány ország számára. Tudjuk, hogy kik a kemény bevándorláspolitikát folytató országok, ezek egyébként nekünk sok példát is adtak, én személyesen is felnézek ezekre az országokra, ezek kemény fiúk, tehát ezek nem ilyen puha, engedékeny, első szóra a saját érdekeikről lemondó országok, Ausztrália, Új-Zéland, Japán, tehát ezek fejlett, erős, civilizált országok. És persze itt van a V4 is. Amit ön mond, a V4 sem szeretné, hogyha olyan világdokumentumok és világálláspontok alakulnának ki, amelyekre hivatkozva utána a mi nemzeti érdekeinkkel szemben fel lehetne lépni.

Izgalmas tárgyalásokat folytattam, intellektuálisan is izgalmasak voltak, de a magyar nemzeti érdekek szempontjából is, sőt fontosak. Két különböző síkon érdemes vizsgálni ezeket a tárgyalásokat. Az első az osztrák–magyar kapcsolatok kérdése, a másik pedig az európai kérdések világa. Az osztrák–magyar kapcsolatok kérdésében azt tudjuk mondani, hogy új szelek fújnak Ausztriában, és ezért új szelek fújnak az osztrák-magyar kapcsolatokban. Ne beszéljünk mellé. Ausztriában egy magyarellenes kormány volt a megelőző években, nem érdemes felhánytorgatni a sérelmeinket, meg vakarózni, mint egy bolhás kutya, aki állandóan morog. Nem szeretnék egy ilyen helyzetet látni, de az igazság az, hogy olyanokat mondtak Magyarországról és a magyar kormányról Ausztriában, amit szerintem a történelmünk során talán még sohasem mondtak az osztrákok rólunk. Nagyon durva dolgokat mondtak. Jó, szocialista kormány volt, ez valamelyest érthetővé teszi a helyzetet, de mégis olyasmik történtek, amiket nem volt könnyű reagálás nélkül vagy – hogy mondjam – a kapcsolatokat nem romboló reagálás nélkül tudomásul venni. Én ezt megtettem, és Magyarország szerintem jól viselte ezt, mert mi tudtuk, hogy van a mai vita, meg van a történelem, amelynek egy része mögöttünk van, a másik része meg előttünk, és Ausztriával mi történelmileg jó viszonyban voltunk, abban is akarunk maradni, a két országnak szüksége van egymásra, ezért durva válaszokat csak a kivételes helyzetekben engedtünk meg magunknak. Inkább vártuk, hogy forduljon a szél. Ez most bekövetkezett; most jobboldali kormány van Ausztriában, a magyarellenes kormányzás helyett fair, tisztességes, magyarbarát kormányzás várható Ausztriában. Ez nem azt jelenti, hogy nincsenek konfliktusaink, mert maradtak, de az attitűd, a hozzáállás, a viszony sokkal inkább a történelmi tapasztalatok pozitív hagyományaira akar építeni, és belátja, hogy Ausztria ugyan jóval gazdagabb ország, mint Magyarország – ha kisebb is, de gazdagabb –, de szüksége lesz Ausztriának is Magyarországra a jövőben. Ugye, Ausztria egy szerencsés ország, mert onnan ’55-ben kimentek a szovjetek, ugye, mi ’56-ban próbálkoztunk hasonlóval, hogy innen is menjenek ki, de nekünk nem sikerült, nekik igen, ezzel nyertek harmincegynéhány év előnyt hozzánk képest, ez fejlettségben is látható, és ezért ők a Nyugat részévé lettek, amikor minket a szovjet birodalom részévé tettek. Ez azt jelenti, hogy a közép-európai tudat egy időre, ami összekötötte ezt a két országot, zárójelbe került. Most Ausztria éppen újrahatározza a maga helyét és szerepét, s azt mondja, hogy Közép-Európához tartozik, a Nyugathoz is sajátos viszonya van, hídszerepet akar játszani Közép-Európa és Nyugat-Európa között, mi pedig a közép-európai világ kellős közepén vagyunk, Magyarország egy virtigli közép-európai állam.

Hát először is fontos, hogy a konfliktusok mellett azonosítsuk az alapvető érdekegybeeséseket is, hogy a konfliktusokkal ne romboljuk le az együttműködés lehetőségét olyan témákban, amelyek húsba vágóak. Márpedig ahogy azt megtanultuk az elmúlt három évben, Ausztriát és Magyarországot csak együtt lehet megvédeni, ezért is küldtek határőröket a szerb–magyar határra az osztrákok, amit meg is köszöntünk, és ezért van az, hogy mikor mi a balkáni útvonalat lezártuk, akkor Ausztriát is védtük. Erre az együttműködésre a jövőben is szükség van, szükség lesz, mert Ausztriát és Magyarországot csak együtt lehet megvédeni. Még nem tudjuk, hogy Olaszország tagja tud-e maradni a schengeni megállapodásnak, képes lesz-e tartósan megvédeni a határait. Az elmúlt évben erre már láttunk biztató jeleket, korábban azonban inkább csak aggodalomra okot adó dolgokat láttunk. Tehát Ausztria könnyen lehet, hogy kulcsszerepet játszik majd a schengeni rendszer fenntartásában is, tehát a vitáktól függetlenül az alap attitűd, a viszonyrendszer egy szövetségi irányultság Ausztria irányába a legfontosabb ügyben, a migráció kérdésében. Ami a vitát illeti – nyolcvan-egynéhány ezer magyarról beszélünk, tehát ez nem gyerekség, sok emberről beszélünk, a számokról persze különböző, eltérő becslések léteznek, de én nagyjából így számolok, hogy több tízezres nagyságrendben van olyan magyar ember, aki Ausztriában dolgozik, befizeti a szociális járulékot, amit az osztrák törvények szerint be kell fizetnie, pontosan ugyanúgy fizeti be, mint egy osztrák ember, majd ezek után azt mondják neki, hogy a neked járó családi pótlék azonban kevesebb lesz, mint amit egy osztráknak fizetünk. A magyar álláspont szerint ez diszkrimináció, hátrányos megkülönböztetés a magyarok rovására. Voltak ilyen kísérletek az Európai Unión belül. Ezt az Európai Uniónak a bizottsága meg az európai jogrendszer eddig sikerrel visszaverte. Én úgy látom, hogy ez a vita nem osztrák–magyar vita, hanem egy európai jogértelmezési vita, a vita sem közöttünk fog eldőlni, hanem majd az Európai Bíróságon.

Ugye, van egy útmutató, amelyik azt mondja, hogy mindenki a saját fügefája alatt. Ez azt jelenti, hogy mindenkinek a világon megadatott a saját országa, ahol boldogulnia kell, ahová született. Ugye, a mai muszlim világnak az északi részén, tehát a Földközi-tengernek a déli partjainál kiindulópontként keresztény civilizációk léteztek, hiszen a kereszténység hamarabb született meg világvallásként, mint a muszlim, iszlám világvallás. Tehát ott úgy kezdődött a világ, hogyha egyáltalán a barbarizmusból valami kiemelte az embereket, először a kereszténység volt, majd erre telepedett rá egy később megalapított világvallás, a muszlimok vallása, az iszlám. Ezért ott mindig is egy kevert népesség volt, Krisztus után hatszáz-egynéhánytól számítva. Megpróbáltak együtt élni egymással, a keresztény közösségeknek sikerült ebben a muszlim tengerben is fennmaradniuk. Különböző államok különböző módon viszonyultak a keresztényekhez. Volt, amikor irtották őket, és ki akarták szorítani, de voltak olyan korszakok és uralkodók, amelyek együtt akartak működni a zsidókkal éppúgy, mint a keresztényekkel, tehát színes a muszlim világ. Mi most azt szeretnénk, hogyha az őshonos keresztény közösség ott megmaradhatna annak a kevert világnak egy értékes színfoltjaként. Ez egy más helyzet, mint Európáé, ahol – ugye, az a helyzet, hogy az európai kontinens mindig keresztény kultúrájú kontinens volt, érdekes módon ez most fel is erősödik, ugyanis a különböző mérésekből, tárgyalásokból, elemzésekből én azt látom, hogy a kereszténység most elsősorban nem hitbéli kérdés nagyon sok európai számára. Persze sokan vagyunk, akik ezt hitbéli kérdésnek is tekintik, hiszen a keresztény hithez kötődünk, annak vagyunk a részei, de vannak nagyon sokan, sok tíz-, vagy százmilliónyian is Európában, akiknek a keresztény hithez való kapcsolata ugyan megváltozott, elvékonyodott, talán ezzel is veszítették ezt, ahány ember, annyi eset, de mindannyian azt gondoljuk, hogy van egy kereszténységből kiindult életformánk, egy keresztény kultúrára épülő, mindennapi életformánk, amely a mienk, amiben otthonosan érezzük magunkat, ahogy gondolkodunk a vallásszabadságról, a szólásszabadságról, ahogy gondolkodunk az emberi felelősségről, a családról, a szüleink, a gyerekeink iránt fennálló felelősségről, férfi-nő egyenjogúságáról. Ez mind keresztény kultúrának nevezhető. Azzal, hogy most délről és keletről muszlim tömegeket engednek be egyes országok Európába, kevert népesség jön létre ott, ahol korábban sohasem volt kevert népesség, ezért mi úgy érezzük, hogy teret vesztünk, hogy a keresztény kultúrára épülő életformánk veszélybe kerül, el sem hagytuk országainkat, és az otthonosságérzés kezd eltűnni. Ez már nem az a világ, ahol korábban éltünk, ez az életérzés Nyugat-Európában rendkívül erős, és nem akarjuk, hogy Magyarország is erre a sorsra jusson, ezért konzisztens dolog, elvileg helyes és összhangzattant mutató politika az, amely Európában a keresztény kultúrát védi, tőlünk délre pedig az őshonos keresztény kisebbségek fennmaradásáért emel szót.

A legfontosabb az, hogy az Európai Unió elvesztette a korábbi stratégiáját. Nem ez a legszebb magyar szó, de az Európai Unió – jó néhány évvel ezelőtt ezt lisszaboni céloknak nevezték – összefoglalta, hogy mit gondol magáról, és milyen közös céljaink vannak. Három dolgot mondtunk. Az első, hogy létrehozunk egy olyan európai valutát, amely a dollárnak versenytársa lesz világszinten, világpénzzé válik majd. A második, hogy a szabadkereskedelmi övezetet nemcsak az Európai Unión belül akarjuk létrehozni, hanem ki akarjuk terjeszteni, ahogy a szöveg mondta, az akkori dokumentumok mondták: Lisszabontól Vlagyivosztokig. A harmadik, hogy egy olyan gyors technológiai fejlődést támogatunk Európában, amely a világ legversenyképesebb régiójává teszi Európát. Ez a három cél tartott bennünket össze. Tehát ha megkérdeztek egy európai vezetőt, hogy milyen célok érdekében dolgozunk együtt vagy dolgozunk össze, akkor ezt a három távlatos stratégiai célt fogalmazta volna meg, vagy fogalmazták volna meg. Azonban ez elveszett, ez eltűnt a horizontról, elpárolgott, az euró örül, hogy él, most próbáljuk újra működőképes állapotba hozni, hogy ne válságokkal kapcsolatosan kerüljön említésre az euró. Az oroszokkal nemhogy Vlagyivosztokig nincs együttműködés, hanem szankciókat vezettünk be. A technológiai fejlődés tekintetében az ázsiaiak már ránk szaladtak, de talán egy-két tekintetben el is léptek mellettünk, Amerikához képesti hátrányunkat pedig nem tudtuk csökkenteni. Az következik tehát ebből a helyzetértékelésből, hogy új célokat kell adni az Európai Uniónak, mert egyébként nem lesz, ami összetartson bennünket. Ezért folyik vita nemcsak a V4-ekben, hanem az egész Európai Unióban arról, hogy végül is akkor hogyan képzeljük el a közös Európánkat. Ebbe a vitába robbant be egyébként a migráció, mert miközben ezekről a kérdésekről kellene, vagy ezekről is kellene vitatkoznunk, aközben az Európai Unió hirtelen kettévált, kiderült, hogy vannak benne bevándorlóországok, akik már bevándorlóországgá váltak, és vannak, akik nem akarnak azok lenni, mint Magyarország. Eleve felmerült az a kérdés, hogy két ilyen különböző karakterű része a kontinensek, mondjuk a V4-ek meg még néhányan, akik nem akarunk bevándorlóországgá válni, és azok, akik már azzá váltak, hogyan tudnak egyáltalán közös célokat megfogalmazni a jövőre. Ez adja ennek a mostani helyzetnek a kockázatát és az izgalmát egyszerre.

Én nagyon pártfogoltam ezt a gondolatot, de meggyőztek engem, különösen a cseh miniszterelnök. Aki közülünk mégiscsak a legkiemelkedőbb gazdasági eredményeket tudhatja magáénak, mert pénzügyminiszterként csodát tett Csehországban, ráadásul Európa egyik leggazdagabb embere, egy Babis nevű úrról, miniszterelnökről van szó, ő azt mondta, hogy ne üljünk fordítva a lóra, és meggyőzött bennünket, először a projekteket, tehát azokat a nagy közös gazdasági vállalkozásokat azonosítsuk be, és dolgozzuk ki, amikhez a pénzre szükség van. És ha kiderül, hogy ezekhez nagy programokhoz – erről majd mindjárt mondok néhány szót – szükség van valamilyen pénzintézetre, akkor alapítsunk ilyet, és ne fordítva. Ezt elfogadtuk, valóban életszerűbb az ő megközelítése. De például beszéltünk egy Budapest–Varsó gyorsvasút megépítésének lehetőségéről. Ez ma 12 órás utat jelent. Ha meg tudnánk valósítani a terveinket, akkor az 4 órára szűkíthető lenne. De hát hasonlóképpen nem tudunk ma eljutni Prágáig autópályán, Varsóig egyáltalán nem, szóba sem jön ez a lehetőség, tehát az észak–déli összeköttetés Közép-Európa között nem jött létre. A hidegháború örökségében élünk, kelet–nyugati összeköttetések vannak, észak–dél nincs. Ha nincs észak–dél megépítve, akkor Közép-Európa csak szellemi természetű jelenség marad. Közép-Európa létezik, van egy közös gondolkodásmód, történelmi hagyomány, sorsközösség, kultúra, életérzés, nem véletlenül szimpatizálunk egymással, és értjük meg egymást olyan gyorsan, de a gazdasági alapjai jelenleg nincsenek meg. Én abban hiszek, és azért dolgozom, hogy Közép-Európának a gazdasági alapjait is létrehozzuk. Ennek a kiindulópontja az összeköttetés, energia-, gáz-, villanyvezetékek összekötése, autópályák összeköttetése és vasúti összeköttetés, majd ezek segítségével jelentős növekedés az egymással való kereskedelemben és gazdasági együttműködésben.

Nagyon ritkán szoktunk tartani egy külföldi látogatás alatt egy napon belül két sajtótájékoztatót, ezt nem is fogjuk gyakorlattá tenni. Azonban a mai bécsi látogatásunk egy speciális eset, hiszen Ausztriában egy koalíciós kormány működik, és a két legfontosabb téma, amely a magyarokat érinti, az osztrák–magyar kapcsolatok két legfontosabb kérdése a biztonság és az infrastruktúrafejlesztés éppen a kisebbik koalíciós párthoz, a Szabadságpárthoz tartozik. Ezért mindenképpen hangsúlyt szeretnénk adni a mai megbeszéléseinknek, aláhúzva és megerősítve, hogy Magyarország mindenkivel baráti kapcsolatokra törekszik, akivel közös céljaink lehetnek. Mindenkivel baráti együttműködésre törekszünk, aki segít megvédeni Magyarországot. Az elmúlt években megtanultuk, hogy Ausztriát és Magyarországot együtt lehet és együtt is kell megvédeni. Hálásak vagyunk Ausztriának, hogy ebben segített nekünk, és mi is igyekeztünk a balkáni útvonal lezárásával nemcsak magunkat, hanem Ausztriát is védeni. Ez nem változik a jövőben sem, Ausztria és Magyarország biztonságát közösen kell garantálnunk, ezért arra fogok törekedni a következő időszakban, hogy az osztrák kormány biztonságért felelős miniszterei és a magyar kormány megfelelő miniszterei között a lehető legszorosabb, legszakmaibb és legbarátibb kapcsolat jöjjön létre, hogy szükség esetén vállt vállnak vetve tudjunk fellépni. Úgyhogy a törekvésünk az, hogy a Szabadságpárt minisztereivel a magyar kormánynak kiemelt kapcsolata legyen. Ami az infrastruktúrát illeti, örülünk annak, hogy olyan irányzat uralkodik ma Ausztriában, amely az infrastruktúrát fejleszteni akarja. Ez jó hír Magyarország számára. Szerintünk kihasználatlan lehetőségek vannak itt előttünk. Érdekeltek vagyunk a közúti közlekedés és a vasúti közlekedés összeköttetésének megteremtésében is. Meggyőződésem, hogy az osztrák–magyar gazdasági együttműködés és a két nép közötti barátság azt indokolja, hogy ezek az összeköttetések létrejöjjenek. A mai tárgyaláson ezeket érintettük, és megállapodtunk abban, hogy mind az infrastruktúra, mind pedig a biztonság kérdéséért felelős miniszterek a következő napokban és hetekben kétoldalú megbeszéléseket fognak folytatni. Strache elnök úrnak tisztelettel megköszönöm a mai tárgyalás lehetőségét.

Gratulálok a választási sikerükhöz, és további sikereket kívánok nekik is és Ausztriának is!

Jó napot kívánok mindeniknek!

Ott folytatom, ahol a kancellár úr abbahagyta. Azt mondta, hogy nem az utolsó beszélgetésünk volt; most fölfedem azt a titkot, hogy nem is az első. Nagyon régóta ismerjük egymást, az Európai Néppárton belül nagyon régóta dolgozunk együtt, csak a minőség új, korábban pártvezetőként találkoztunk, most pedig kormányfőként találkozunk. A közös alapok megvannak mind a személyes szimpátia tekintetében, mind pedig a politikai barátság tekintetében, hiszen egy politikai közösséghez tartozunk az európai porondon.

Én elmondhattam a kancellár úrnak azt, hogy hogyan látják a magyarok a jövőt. Mi úgy látjuk, hogy Európában egy komoly átrendeződés zajlik. Ennek egyik eleme, hogy a britek elhagyják az Európai Uniót, a másik eleme, hogy Közép-Európa egyre látványosabban válik az unió gazdasági motorjává, a magas növekedési és alacsony foglalkoztatási mutatóival, és azt sem titkoltam el, hogy Magyarország mindig is támogatta az Európai Unió további bővítését a Balkán irányában, ami egy újabb átalakulást hoz majd. A magyarok úgy jelölik ki a helyüket ebben a történelmi folyamatban, hogy a következő tíz évben a mi dolgunk az, hogy mindent megtegyünk az egyébként sikeres közép-európai régió további erősítése érdekében, hogy ez a régió meghatározóvá váljon az unión belül. Azt gondolom, hogy ez egy jó program Ausztria számára is. Ausztriának egy szerencsés helyzete van, ért bennünket is, érti a közép-európaiakat, érti a visegrádi országokat is, és érti Nyugat-Európát is, mert nekik abban a szerencsében volt részük, amiben nekünk nem, hogy innen a szovjeteket már 1955-ben sikerült hazaküldeni, nekünk ezt csak sokkal később, 1990-ben, 1991-ben sikerült. Tehát Ausztria ért bennünket, és érti a nyugat-európai országokat is. Az a szerep, amit Ausztria magának kijelölt, nagyon kedvező Magyarország számára, én hálás is vagyok a kancellár úrnak, hogy egyfajta hídszerepet fogalmazott meg. Mi egy hídfő vagyunk, közép-európai hídfője az európai kontinensnek.

Azt sem akartam eltitkolni, tisztelt Hölgyeim és Uraim, hogy természetesen azt a jövőt, ami előttünk áll, és amit lehetségesnek tartunk, meg is kell védeni. A legnagyobb fenyegetés, ami ma az egyébként biztató közép-európai jövőt fenyegeti, a népvándorlás, amit mindközönségesen migráció kérdésének szoktunk nevezni. Én megköszöntem a kancellár úrnak azt, hogy már korábban külügyminiszterként is mindig jó partnerünk volt, Magyarországnak nemcsak jó barátja, hanem jó partnere is volt a migrációs kérdésekben, hogy számíthattunk rá, és hogy mind a ketten egyetértettünk, sőt nemcsak egyetértettünk, hanem tettünk is annak érdekében, hogy a migrációnak a balkáni útvonalát lezárjuk. Én hálás szívvel gondolok arra, hogy a nehéz napokban, hetekben és hónapokban Ausztria küldött hozzánk rendőröket és határőröket, és segített megvédeni Magyarország déli határát. Meggyőződésem, hogy amikor mi, magyarok ott helytállunk, akkor nemcsak Magyarországot, hanem Ausztriát is védjük. Amikor arról beszélek, hogy a jövőt meg kell védeni, akkor beszélek persze arról is, hogy nekünk van egy kultúránk. Ezt keresztény kultúrának nevezzük. Itt most ennek nem a vallási, hanem a kulturális dimenzióját szeretném kiemelni. Van egy mód, ahogy élünk, ahogyan a keresztény társadalmakban élni szoktak, és ezt az életformát szeretnénk megvédeni. Ez az identitás nekünk fontos, úgyhogy meggyőződésem, hogy Európában nincs szükség párhuzamos társadalmakra, hanem meg kell őrizni a keresztény kulturális alapokat. Ennek megfelelően elmondtam a kancellár úrnak, hogy mi készülünk arra, hogy az ENSZ szintjén is részt veszünk egy komoly vitában. Majd néhány hét múlva látható lesz egy dokumentum, amit kibocsát az Egyesült Nemzeteknek Szervezete, ami a migráció kérdésével foglalkozik, és mi, visegrádiak úgy döntöttünk múlt pénteken Budapesten, hogy aktívan részt veszünk ebben a vitában. Azt is elmondhatom, hogy egyetértettünk abban, hogy egy jövendőbeli európai rendszernek, nevezzük most Dublinnak, nemcsak a menekültek szabályozásának kérdésével kell foglalkoznia, hanem a határvédelem kérdésével is. Nem lehet diszkrepancia, eltérés a határvédelem és a menekültek ügyének rendezése között, hiszen a menekültpolitika középpontjába is a határvédelmet kell állítani, vagyis Schengent mindenkinek be kell tartania. Tájékoztattam a kancellár urat, hogy erre vonatkozó javaslatokat Magyarország és a V4 nevében fogunk majd benyújtani a készülő európai törvényjavaslathoz. Egyetértettünk abban, hogy a kvóta nem megoldás, de abban is egyetértettünk, hogy akik törvénytelenül érkeztek Európa területére, azok nem maradhatnak itt. Ugyan Magyarországon illegális migránsok nincsenek, nem is lesznek, Magyarország nem fogad be migránsokat, eddig sem tette, ezután sem fogja, ezért nálunk nincsenek is, de ott, ahol vannak Európában, onnan el kell őket szállítani, vissza kell őket szállítani oda, ahonnan jöttek, és nem pedig szétosztani, és Magyarország ebben szívesen áll rendelkezésére az unió minden országának, hiszen nyilvánvaló, hogy törvénytelenségre jogot nem lehet alapítani.

A kancellár úr említette az atomerőmű kérdését. Ezt mi nem tekintjük osztrák–magyar vitának, hiszen Ausztria megtette azt is, hogy Nagy-Britanniát is megtámadta, amikor a Hinkley Point atomerőműről pozitív döntés született. Én mindent meg fogok tenni annak érdekében, hogy az a véleménykülönbség, ami a nukleáris energia ügyében fönnáll, ne ronthassa az osztrák–magyar kapcsolatokat. Ezt mi egy európai ügynek tekintjük, nem pedig osztrák–magyar ügynek, és az európai jogi fórumokon keresünk megoldást.

Hasonló a helyzet a családtámogatási üggyel is. Én azt kértem a kancellár úrtól, hogy a magyaroknak, akik itt dolgoznak, legyen fair elbánásban részük, egy tisztességes elbánásban: ha befizetik a szociális hozzájárulást, kapják meg azt, ami megilleti őket. Ha vita van arról, hogy mi illeti meg őket, azt pedig ne osztrák–magyar vitának tekintsük, hanem az európai jog értelmezéséről szóló vitának. Ezt a jogi küzdelmet is meg fogjuk majd vívni.

Fölvetettem a kancellár úrnak még azt is, hogy az összeköttetés a két ország között fizikailag nem megoldott. Magyarország a következő években három-négy ponton is elviszi az autópályáit az osztrák–magyar határig, és a másik oldalon nincsen csatlakozás, és azt kértem a kancellár úrtól, hogy a gazdasági együttműködés fejlesztése érdekében ezeket az összekapcsolódási pontokat és lehetőségeket teremtsük meg.

És én is örömmel nyugtáztam a sikeres gazdasági együttműködést Ausztria és Magyarország között. Az egyik legfontosabb befektető Magyarországon Ausztria, a becsléseink szerint 70 ezernél több magyar család keresi a kenyerét osztrák tulajdonú, Magyarországon működő vállalkozásoknál. Tehát egy komoly befektetőről beszélünk, és a gazdasági, kereskedelmi kapcsolataink is a második helyre hozzák Ausztriát, tehát egy értékes partner. Meggyőződésem, hogy az osztrák–magyar együttműködésből mindkét fél kölcsönösen profitál; ez jó Ausztriának és jó Magyarországnak is. Megmondtam, elmondtam, hogy mindent meg fogunk tenni, hogy a jövőben a gazdasági kapcsolataink is növekedhessenek. Hát így esett, tisztelt Hölgyeim és Uraim, a nagy találkozó.

Köszönöm szépen a figyelmüket!

Jó estét kívánok, tisztelt Hölgyeim és Uraim! Tisztelt Miniszterelnök Úr!

Ma egy fantasztikus nap van mögöttünk, egy különösen is eredményes V4-es megbeszélés, és most pedig abban a privilégiumban volt részem, hogy kétoldalú tárgyalásokat folytathattam Babiš miniszterelnök úrral. Azt tudom mondani, hogy jó lesz ez. Úgy érzem, hogy nagy szükség volt arra, hogy az európai politika meg a közép-európai politika is kapjon új motivációkat, kapjon új szemléletmódot, kicsit visszatérjünk a józan ész talajára, és azt gondolom, hogy a miniszterelnök úr egy új színt és egy új lehetőséget hoz a V4-es együttműködésbe. Erről ma személyesen is meggyőződhettem. Egy legendás pénzügyminisztert fogadunk most, aki időközben miniszterelnök lett. Ha egy magyar ember kinyitja a könyveket, és megnézi a csehek számait, azokat a számokat, amiket mi, magyarok is mindig megnézünk: államadósság, költségvetési hiány, adóbeszedés hatékonysága, akkor ott olyan számokat fogunk látni, hogyha nem emelnénk meg a kalapunkat, az magától is leugrana a fejünkről. Nagyon szeretném, ha egyszer azt mondhatnám a magyaroknak, hogy már nekünk is vannak olyan számaink és olyan hatékonysági mutatóink, mint a cseh barátainknak. És nem kétséges, hogy persze itt több száz éves kulturális hagyományról is szó van, de van itt azért szó egy nagyszerű pénzügyi teljesítményről is, ami kétségkívül a miniszterelnök úr pénzügyminiszteri korszakához kötődik, úgyhogy bízom benne, hogy a V4 együttműködésnek ez egy új energiát fog adni.

Ami a kétoldalú kapcsolatainkat illeti, ezeket áttekintettük. Először is azt kellett mondanom a miniszterelnök úrnak, hogy a magyar nép hálás Csehországnak, amiért a migránsválság kellős közepén, a nemzetközi támadások kellős közepén határvédelmi erőket küldtek Prágából le, a szerb–magyar határra, és ott a lengyelekkel, a szlovákokkal és a magyarokkal együtt a csehek is védték a magyar határt. Nem akarok belesüllyedni semmilyen történeti analógiába, de nem az első eset ez. Ugyancsak a magyar déli határnál az 1500-as évek elején, bár egy nagy vesztes csatában, de ott is óriási számban képviseltették magukat a csehek. Még akkor is így van ez, hogyha a magyar történelemkönyvek erről nem sokat írnak, ott is együtt harcoltunk, úgyhogy jó volt együtt átélni ennek a modern verzióját. Köszönjük szépen a határőrizetre küldött cseh katonákat és rendőröket. Másodsorban megállapítottuk, hogy Magyarország 7. kereskedelmi partnere Csehország, és miután Magyarország egy exportorientált ország, ez egy nagyon komoly számot jelent. Azt tudom mondani Önöknek, hogy a kereskedelmi forgalmunk meghaladta a 8 milliárd eurót, és csak a legutóbbi évben is 12 százalékos növekedést mutatott. Megállapítottuk, hogy a beruházások jól állnak. Magyarországon számos sikeres cseh társaság működik, mondjuk, az ásványvízipartól kezdve az energiaszektorig, és Magyarországról érkezett befektetések is vannak Csehországban, elegendő, hogyha a MOL által megvásárolt benzinkúthálózatra gondolunk. Tehát a két ország nemcsak kereskedik egymással, hanem be is ruházunk egymás gazdaságába.

Itt egy új perspektíva is kinyílt. Most, hogy a magyar hadsereget újjáépítjük, ebben számítunk a cseh barátainkra, és történtek is már üzletek a két ország között hadiipari természetű együttműködés keretében, ezt szeretnénk folytatni majd a jövőben is. Kértem a miniszterelnök urat, hogy ezt támogassa, és erre kaptam is ígéretet. Hasonlóképpen megállapítottuk azt is, hogy a nagy európai kérdésekben egyetértés és érdekazonosság áll fönn a két ország között. Ezt ma délután a V4-es keretekben is láthattuk, de most a kétoldalú kapcsolatok keretében is meggyőződhettem róla. Tehát a legjobb reményekkel nézünk Babiš miniszterelnök úr miniszterelnöksége elé, amely reméljük, hogy tovább fogja erősíteni majd a cseh–magyar kapcsolatokat.

Köszönöm szépen!

Jó napot kívánok mindenkinek, tisztelt Hölgyeim és Uraim!

Tisztelettel köszöntök mindenkit. Nem vagyunk könnyű helyzetben mi itt, négyen. A modern politikai gondolkodás elválasztotta egymástól azokat, akik gondolkodnak, azoktól, akik cselekszenek. És az is a tanács, ha valaki pozíciót visel, mondjuk, vezeti az országát, tartózkodjon olyan gondolatoknak a megpendítésétől, amelyek bár intellektuálisan lehet, hogy izgalmasak, de ki tudja, nem jelentenek-e hátrányt a politikai térben zajló vitákban. Úgyhogy egy ilyen konfliktusos helyzetben vagyunk: egyszerre kellene fontosat és érdekeset is mondanunk. Ezt vállaltuk, amikor megindítottuk az Európa jövőjéről szóló vitákat. Én is ezt fogom most tenni.

Mielőtt azonban az Európa jövőjéről szóló témához hozzászólnék, először a V4-ekről, mint most ilyen koordinátor elnökféle, szeretnék azért mondani néhány szót. Ha belegondolnak, hogy gondoltuk volna-e akárcsak tíz vagy tizenöt évvel ezelőtt, hogy a visegrádi négyeknek ilyen súlya, jelentősége és eredményei vannak a gazdaságban vagy a nemzetközi politikában, akkor biztosan kevesen gondolták volna, hogy idáig jutunk 2018-ra. A V4-ek kiküzdötték a helyüket a nap alatt, ráadásul baráti országokról beszélünk. A történelemben nem mindig volt ez így, de most a V4-ek kifejezetten baráti minőségű kapcsolatot ápolnak. A történelem inkább közös örökségként értelmeződik, a megszerzett szabadságért mindannyian megszenvedtünk. Van egy közös szótárunk, amit mi V4-ek Közép-Európában használunk, abban ilyen szavak vannak – ezt tőlünk nyugatabbra ritkábban hallani –, például szuverenitás, függetlenség, szabadság, Isten, haza, család, munka, becsület, biztonság, józan ész. Ez mind a mi közös szótárunkhoz tartozik, vagyis értjük egymást, és képesek vagyunk az olyan bonyolult kérdéseket is, mint Európa jövője egy közös szótárból kiindulva megérteni.

Ami a V4-ek súlyát illeti, ott elegendő, ha a számokra vetünk egy pillantást. Nyilván Robert jobban ismeri a szlovák gazdaság történetét, mint én, de aligha hiszem, hogy volt Szlovákiának olyan sikeres időszaka, mint éppen az, amit most él meg Szlovákia, és éppen az az időszak, amit Robert Fico miniszterelnökként megnyitott Szlovákia számára. Nézzük a számokat, és mi is csak kapkodjuk a fejünket, milyen gyors fejlődést látunk. A cseheken kevésbé vagyunk meglepődve, mert a magyar gondolkodásban még a monarchia idejében is Csehország úgy szerepelt, mint a nálunk fejlettebb, iparosodottabb régió, és ezt a pozícióját Csehország most is tartja. És itt van a mi nézőpontunkból nézve óriás Lengyelország, amelyre mindig csodálkozva néztünk, hogy-hogy nem tudja kihasználni, hogy négyszer akkora, mint Magyarország, van egy belső piaca, mégsem fejlődik gyorsabban, mint a nála kisebb országok, és ez most megváltozott. Az elmúlt néhány évben Lengyelország elképesztő sebességgel fejlődik. Ha összeadjuk a négy ország teljesítményét, akkor azt tudjuk mondani, hogyha például a négy ország kereskedelmének a volumenét nézzük Németországgal, ami szerintem egy jó európai kiindulási pont, akkor azt tudjuk mondani, hogy a kereskedelmünk volumene a németekkel 55 százalékkal haladja meg a francia–német kereskedelmi volument. Kétszer akkora, mint a brit–német, és háromszor akkora, mint az olasz–német. Ez jól jelzi, hogy mi nem a kalapunkat levéve, annak szélét gyűrögetve álldogálunk az Európai Unió pénzosztó központjában, és előnyöket kérünk, hanem egy olyan országcsoporttá váltunk, amelynek önálló gazdasági teljesítménye van, a leggyorsabban fejlődő régió most Európában, és amely hozzáad Európa erejéhez, nem pedig elvesz tőle. És akik velünk együttműködnek, akik beruháznak, mondjuk, nálunk, vagy akik befizetnek az unióba, és ott a kohéziós alapokon keresztül mi forrásokhoz jutunk, azok az országok keresnek rajtunk. Tehát mi nem megsegítettek vagyunk, mi nem kérelmezők vagyunk, hanem egy öntudatos közösség, amely legalább annyit ad az uniónak, mint amennyit az unió ad nekünk, de talán azt sem lehetetlen megkockáztatni, hogy az unió régi tagállamai valójában keresnek a velünk való együttműködésen.

Ami az európai jövőt illeti – röviden fogok beszélni –: volt egy nagy terv, én emlékszem erre, elég régóta nyomom az ipart. Volt egy nagy terv, három célt tűztünk ki, lisszaboni céloknak hívták: az euró váljon a dollár versenytársává a nemzetközi pénzpiacokon, legyen egy kereskedelmi övezet Lisszabontól Vlagyivosztokig, és az unió legyen a legversenyképesebb, technikailag leginkább fejlett régió a világon. Ehhez képest az euró ma örül, hogy túlélte a 2008-as válságot, Vlagyivosztokig terjedő kereskedelmi övezet helyett szankciókat vezettünk be Oroszország ellen, és a versenyképesség tekintetében pedig azt mondhatjuk, hogy az Európai Unió részesedése a világgazdaságból a 2000. évi 25 százalékról most 20 százalékon van, és ha így megy tovább, az előrejelzések szerint lemehet ez 12-15 százalékra is. Nyilvánvaló, hogy újratervezés kell. Európának újratervezésre van szüksége. Ez a felhajtó erő, amiről beszéltem, hogy volt egy nagy terv, ami elesett, ami most már nem érvényes, ez a felhajtó erő dolgozik az európai vezetőkben. Például a francia elnökben is, aki jön elő újabb és újabb javaslatokkal, mert mindannyian érezzük, hogy újratervezésre van szükség.

Mi Európa-párti politikusok vagyunk, minekünk az a célunk, hogy Európa erősebb legyen. Mi, magyarok nem tartjuk jó vitának azt a megközelítést, hogy több vagy kevesebb Európa. A cél az, hogy erősebb Európa legyen. Ott, ahol több Európa kell, legyen több, ahol meg több nemzeti hatáskör, ott pedig engedjük dolgozni a tagállamokat. A célok világosak. Szerintük az új tervben szerepelnie kell egy munkaalapú társadalomra, vagyis teljes foglalkoztatottságra utaló passzusnak. Ki kell tűzni célul, hogy technológiailag visszakerüljünk a csúcsra, kihasználva a digitalizációt. Mi azt gondoljuk, hogy az új, nagy tervben saját európai véderőnek is lennie kell, és az új, nagy európai tervben nem birodalomról, nem Európai Egyesült Államokról, hanem a szabad nemzetek szövetségéről kell beszélni, és vissza kell adni a hatásköröket a tagállamoknak ott, ahol náluk jobb kezekben van. Ez mind lehetséges, ez mind elérhető, a kérdés csak az, lesz-e elég jó minőségű vezetése az Európai Uniónak, hogy ezeket a célokat elérjük.

Egy bibi, egy váratlan baleset történt, ami mindazt, amit elmondtam, keresztülhúzta, mert ha csak ezekről a kérdésekről lenne vita ma Európában, akkor nyugodt vitáknak lehetnénk szemtanúi, csak közben megindult egy újabb kori népvándorlás, ami teljesen új dimenziókat nyitott meg. Mindent megkérdőjelezett, minden korábban biztosnak tűnő mondat mögé kérdőjeleket tett. Most a helyzet úgy fest e tekintetben, hogy mi csak a 2015. utáni időszakra összpontosítunk, de szeretném mindenkinek fölhívni a figyelmét, hogy a migráció támogatása, pozitív beállítása, követendő európai programmá tétele nem 2015-ben kezdődött, és nem a Wilkommenskulturral indult, hanem 2004-ben kezdődött, amikor egy Kofi Annan nevű ENSZ-főtitkár elment az Európai Parlamentbe, és tartott egy előadást, ahol elmondta, hogy ez a jövő nagy kérdése, és fölvázolta mit kell csinálni Európának. Azt mondta, hogy a bevándorlóknak szüksége lesz Európára, Európának meg szüksége lesz a bevándorlókra, félre kell tenni az előítéleteket, csatornákat kell nyitni a bevándorlásnak, és a társadalmaknak Európában alkalmazkodniuk kell, a migráció megoldás és nem probléma. Mi nem vettük észre 2004-től 2015-ig, hogy ez a folyamat gyakorlatilag Nyugat-Európában előre is haladt. A 2015-ös válság tette mindezt láthatóvá, és kerültünk dilemma elé mindannyian, mi, magyarok is, hogy akarunk-e arra az útra lépni, amin ma a nyugat-európai országok haladnak, amelynek többsége bevándorlóországgá tette magát – megfogadva Kofi Annannak és a történelemnek a tanácsát, vagy pedig mi nem akarunk bevándorlóországgá lenni: segítünk annak, akinek kell. E felől sosincs vita, akinek védelemre van szüksége, azt meg fogjuk adni, de migránsokat nem fogadunk be sem most, sem korábban, sem később nem fogunk, mert nem akarunk bevándorlóországgá lenni, és a saját gondjainkat, például a népesedési gondjainkat sem bevándorlással akarjuk megoldani, hanem családpolitikával. Tehát ez az az új helyzet, amivel mindannyian találkoztunk, és megmondom őszintén, amit látok Nyugat-Európában a bevándorló társadalmakban: párhuzamos társadalmak, terrorizmus, közbiztonság romlása, az otthonosság érzésének elvesztése az őslakosok részéről; ez mind olyasmi, amiben semmi vonzót nem találok, és nem látok semmi biztatót Magyarország számára. Ettől inkább távol kell magunkat tartani, és meg kell őrizni a hagyományos életformánkat.

Azzal szeretném zárni a mondandómat, hogy egy másik ENSZ-főtitkár hívta föl magára a figyelmet tegnap, amikor európai baloldali lapokban közölt egy tanulmányt, amiben megismételte erősebb tónusokkal azt, amit Kofi Annan mondott 2004-ben. Az ENSZ főtitkára azt írta, hogy a migráció jó dolog, a migrációra szükség van, és az ENSZ szerepet is vállal abban, hogy kidolgozzon egy modern migrációs világmegállapodást, amelynek keretében a migránsokat, vagyis a népvándorlást világszerte kormányozni lehet, és szét lehet osztani a migránsokat a világban. Azt akartam ezzel mondani, hogy az Európát belül feszítő konfliktus nem marad európai kereteken belül, a készülődő nagy ENSZ nemzetközi szerződéshez viszonyulnunk kell. Ennek a szövegeit ismerjük, ezek lehangolóak és szomorúak. Ebből inkább veszélyt olvasunk ki, de jól látható, hogy a migrációról szóló vita az európai színtérről lassan világszíntérre helyeződik majd át. Erre is választ kell adni majd Európának. Így látom nagyjából ebben a pillanatban Európa jövőjét.

Péter, köszönöm szépen a szót!

Tisztelettel köszöntöm Önöket, jó napot kívánok!

Tisztelt Professzor Asszony, Képviselő Asszony, Excellenciás Érsek Úr, Püspök Urak és Tartományfőnök Úr, Főtiszteletű és Főtisztelendő Püspök Urak, Hölgyeim és Uraim, tisztelt Növendékek és kedves Öregdiákok!

Mielőtt elmondanám azt, amivel a mai találkozónkra készültem, szeretnék reagálni néhány dologra, amit az előttem szólók mondtak. Az első, hogy nekem is örömet okozott úgy, ahogy a hoppmesterünknek is, hogy meghallgathattam az előttem szóló öregdiákokat, akik beszámoltak a saját életükről. Gratulálok nekik, ez nagyszerű dolog. Nagyon különböző dolgokat mondtak, de egy ponton a mondandójuk összeért, vagy legalábbis úgy láttam, hogy találkozik: kiderült, hogy mindegyikük akar valamit. És higgyék el nekem, hogy ez a dolgok kulcsa a romák esetében is meg a nem romák esetében is; ha akarunk valamit az élettől, akkor előbb-utóbb jutunk is valamire. A másik dolog, amit szeretnék elmondani Önöknek, hogy szakkollégistának lenni az nagyszerű dolog, én is szakkollégiumban nőttem föl. Most hirtelen, ahogy hallgattam Önöket, végigfutott előttem a magyar miniszterek és mindenfajta ilyen vezetőknek a képe, és akkor egy listát csináltam, és azt tudom mondani, hogy a köztársasági elnök, a házelnök, a miniszterelnök, a gazdasági miniszter és nemzeti fejlesztési miniszter mind szakkollégisták voltak. Ennél biztatóbbat nem tudok Önöknek mondani.

Tisztelt Hölgyeim és Uraim!

A professzor asszony is beszélt arról – ehhez is szeretnék kapcsolódni –, hogy „tegyél jót, beszélj róla, szegény magyarok miért nem csináljátok ti is így, mert ha így csinálnátok, akkor a világban jobb lenne a híretek, és kevesebb rossz hír kötődne hozzátok.” Nagyon régóta küszködnünk ezzel a problémával. Meg kell mondanom, hogy a mi fajtánknak, a magyaroknak nincsen tehetsége az öndicsérethez. Nem tudom, változni fog-e ez majd a jövőben, de egyelőre ennek a jeleit nem látom. Ilyen furcsa fajta a magyar. A jót cselekedni és beszélni róla a magyar nyelvben máris átvált, átlép az öndicséret, a dicsekvés területére, ami egy negatív kifejezés. Ráadásul ha elfogadjuk, hogy valaki előtt valami célból a jó dolgokról, amiket tettünk, akarunk beszélni, azzal mintegy elfogadjuk azt is, hogy az ő ítélete számít a mi számunkra, holott mi azt gondoljuk, hogy nekünk magasabb bíránk van, majd az megítéli a mi cselekedeteinket. Szóval nekünk nehezen megy, mert filozofálgatunk ahelyett, hogy végeznénk a munkánkat, de remélem, hogy előbb-utóbb lesz egy olyan kormányunk, amelyet sikerül rászorítani arra, hogy ne csak cselekedje a jót, hanem beszéljen is róla ilyen antropológiai hátrányok mellett is.

Tisztelt Hölgyeim és Uraim!

Amikor nyolc évvel ezelőtt kormányra kerültünk, akkor azt a célt tűztük ki magunk elé, hogy minden magyar állampolgár számára megnyitjuk az emberhez méltó élet, a talpra állás és a felemelkedés útját. Ezért a mai találkozó a mi számunkra egy fontos pillanat, sőt azt gondolom, hogy Magyarország számára is egy fontos pillanat. Könnyen meglehet, hogy később majd azt fogjuk mondani és írni, hogy ez egy döntő pillanat. Ugyanis Magyarországon hosszú időn keresztül az volt a közhangulat, amely mögött ott állt szerintem a többség, hogy a romák beilleszkedése és felzárkóztatása egy reménytelen ügy. A mai találkozó pedig arról szól, hogy ez nem így van, ez nem reménytelen ügy, igenis van remény, csak dolgozni kell érte.

Tisztelt Hölgyeim és Uraim!

Magyarország is lehet előbb-utóbb majd egy igazságos ország, amely az Önök számára is megnyitja a lehetőségeket. A mi munkánknak, az ország irányításának és vezetésének az is része, hogy keressük a választ nemcsak az igazságos élet kérdéseire, hanem az igazságos társadalom kérdéseire is, és különböző szellemi irányzatok, különböző politikai irányzatok különböző válaszokat adnak arra, hogy milyen is az igazságos társadalom, és hogyan is lehet oda eljutni. Ma nem ez a mondandóm lényege, csak szeretném érzékeltetni, hogy azért az Önök sorsát befolyásoló döntések mögött mindig meghúzódnak szellemi küzdelmek is, különböző irányzatok, gondolkodások, filozófiák közötti szellemi párviadalok. Van a marxista, szocialista koncepció, amely szerint az igazságos társadalomhoz úgy lehet eljutni, hogy mérnökként, egyfajta társadalmi mérnökként megszervezzük és leszabályozzuk, hogy milyen legyen az élet: ki mit csináljon, mennyit kereshet, milyen legyen, és így tovább. A polgári világhoz tartozók, mint amilyen a mostani kormányzat is, nem hisz az efféle mérnökösködésben, nem szeretjük ezt a megközelítést, mert úgy érezzük, hogy hiányzik belőle a szabadság, hiányzik belőle a szabad kezdeményezés, hiányzik belőle az erőfeszítés, hiányzik belőle a teljesítmény elismerése és a döntés felelőssége. Mi inkább úgy gondolkodunk, hogy az a dolgunk, hogy lehetőséget adjunk azoknak, akik keresik a lehetőséget. Fölfogásunk szerint akkor lesz igazságos világ a mienk, hogyha minden ember előtt nyílik valamilyen lehetőség. Aztán, hogy ki mire jut ezzel a lehetőséggel, már nem a politikusok, nem a döntéshozók, hanem az Önök személyes döntése, lehetősége és felelőssége.

Tisztelt Hölgyeim és Uraim!

Fontos dolog, hogy ezelőtt nyolc évvel nyilvánvalóvá tettük, hogy Magyarországon a korábbi szemlélettel ellentétben mi a roma közösségben nem áldozatot, hanem erőforrást látunk. Ezért tettük meg, amikor 2011-ben Magyarország adta az uniós elnökséget, a munkánk középpontjába az Európában élő romák felemelésének ügyét. A mi nézőpontunk szerint a romák nem segélyen, tehát az adófizetők, más adófizetők pénzén tengődő, magatehetetlen kisebbség, ezt a fölfogást elutasítjuk, hanem olyan magyar állampolgárokról beszélünk, akiknek élhető jövőt, lehetőséget tudunk adni itt, a szülőföldjükön, közös hazánkban, Magyarországon.

Tisztelt Hölgyeim és Uraim!

Magyarországon ma, beszéljünk egyenesen, mégiscsak magunk között vagyunk, mint szakkollégisták, szóval két útja van a fölemelkedésnek. Csak két útja van a fölemelkedésnek: az egyik a munka, a másik meg a tanulás. Ha a kettő összekapcsolódik, az külön szerencse. Ez az a két kulcs, ami nyitja az ajtókat. Hazánk az elmúlt években gazdaságilag már odáig fejlődött, hogy azt mondhatjuk, hogy Magyarországon, aki tud, az dolgozhat, ha akar. Az akarat fölélesztéséhez viszont az kell, hogy az emberek értelmét lássák a munkájuknak. Ez nem csupán annyit jelent, hogy anyagilag jobban megérje dolgozni, mint segélyre várni, a munkának ugyanis emberformáló hatása is van; helyreállítja az ember önbecsülését, kijelöli a helyét a nap alatt, hasznos és tartalmas életet biztosít. Örömmel tapasztaljuk, én személyesen is örömmel tapasztalom, hogy az elmúlt években, például a közmunkaprogramban megfordult százezreknek a többségénél a munkának ez a filozófiája életgyakorlattá változott. Érezték és érezhették, hogy másképpen tekintenek arra az emberre, aki dolgozik, mint arra, aki segélyért áll sorba. Ez egyébként etnikai hovatartozástól független igazság. Jó úton járunk tehát, bár még azt is be kell vallanunk, hogy az elején tartunk. Türelemmel kell lennünk, amíg ez a gyakorlat általánossá válik, de annyit azért kellő szerénységgel mondhatunk, hogy a szemléletváltás, a változás már elkezdődött.

A munka mellett a fölemelkedés másik útja a tanulás. Miután hiszünk ebben, 2011-ben elindítottunk egy egész Európában egyedülálló hátránycsökkentő és esélyteremtő programot a roma fiataloknak. Ahhoz, hogy az efféle célokból valóság legyen, szövetségesekre is szükség van. A Hanns Seidel Alapítványban és a keresztény egyházakban nemcsak szövetségesekre, hanem valódi munka- és szolgatársakra találtunk. A keresztény egyházak, a keresztény ihletettségű szervezetek, mint amilyen a Hanns Seidel Alapítvány is egy közös alapból indulnak ki. E szerint az oktatás nemcsak ismeretek közlése, hanem betöltése egy kétezer éves útmutatásnak, vagyis misszió, diakónia, nevelés. Utóbbiról, a nevelésről, ha jól emlékszem, akkor Karácsony Sándor írta valahol, hogy a nevelés a szó eredeti értelme szerint növelést jelent, a fiatalok szellemi és fizikai növekedésének elősegítését. Növelés testben, növelés tudományban, növekedés hitben és társas kapcsolatokban. Olyan értékek átadása, amelyek egész életünk során elkísérnek bennünket.

A magyar kormány nemcsak elismeri, de magáénak vallja és támogatja is ezt a megközelítést és gondolkodást. Támogatjuk, mert úgy tekintünk a kereszténység értékeire, mint közös életünk alapjára. És támogatjuk, mert úgy gondoljuk, hogy mindenkinek megvan a helye a magyar társadalomban. A mi dolgunk az, hogy segítsük egymást abban, hogy azt meg is találjuk. 2011 márciusában a keresztény egyházakkal közösen szándéknyilakozatban rögzítettük, hogy roma szakkollégiumok létesítésével elősegítjük a társadalmi felzárkózás ügyét. Itt kell egy szót szólnom az állam és az egyház együttműködéséről, hiszen mégiscsak keresztény szakkollégiumokról van szó.

Ez sem a fő témája a mai mondandómnak, de mégis szeretném fölhívni a figyelmüket, különösen a jogászokét, hogy a magyar alkotmány pontosan fogalmaz. Az alkotmány azt mondja, hogy az állam és az egyház egymástól különválva működik. Az egy másik dolog, hogy ezt a szóhasználatot, hogy különváltan, nem sikerült még konzekvensen végigvinni a magyar jogrendszeren. Az egyházakról szóló törvényben például nem ez van, ez egy újabb érv, hogy miért kellene folytatni a munkánkat április után, de amit mondani akarok, az mégiscsak az, hogy amikor valami elválik, el van választva, az azt jelenti, hogy az egyből kettő lesz, az egészből két rész. Amikor arról beszélünk, hogy valami különváltan működik, az azt jelenti, hogy mindenkinek megvan a maga autonómiája, hogy tegye a saját dolgát, de az egység és a közös cél megmarad. Nagy különbség, és fontos, hogy a magyar alkotmányunk ennek az egységnek a különváltan működő, de egységes céloknak az alapján áll.

Tisztelt Hölgyeim és Uraim!

Azzal, hogy itt az egyházak, az állam és egy alapítvány működött együtt, azzal egész Európának is mutatunk egy példát, mert jól mutatja ez az együttműködés, hogyha ez tiszta szándékon nyugszik, tiszta alapokon áll, mint például ha a romák fölzárkóztatása érdekében jön létre, akkor minden lehetséges, és erre éppen Önök a bizonyíték. Az eredmények láthatóak. A 2011/12-es tanévben a roma szakkollégiumok négy városban – Debrecen, Budapest, Nyíregyháza, Miskolc – 57 hallgatóval kezdték meg a munkájukat, az idei tanévben 325 fő folytatja a tanulmányait, közülük 200 fiatal egyházi fenntartású intézményekben tanul. Eddig közel 160 roma szakkollégista szerzett BA vagy MA diplomát, a végzettek több mint 90 százaléka dolgozik. Meggyőződésem szerint ez egy világrekord. Az is jól látszik, hogy folyamatosan javul a roma népesség iskolai végzettségi szintje, fokozatosan emelkedik a fölsőoktatásba bejutó és ott diplomát szerző romák száma, s ehhez jelentősen hozzájárult az Önök szakkollégiumainak a munkája. A program sikere miatt ezért a magyar kormány úgy döntött, hogy a programot garantáljuk, annak folytonosságát és fenntarthatóságát biztosítjuk, ezért a 2018-as költségvetésben plusz 140 millió forintot biztosítottunk, és 2019-től fogva pedig várhatóan évi 550 millió forint áll rendelkezésre. Ez azt jelenti, hogy egy szakkollégium 50 millió forintot kap egy éve. Kedves bajor barátaink látják, hogy az öndicséret ügyében azért valamelyest sikerült előre lépnem már a beszéd megkezdése óta is.

Tisztelt Hölgyeim és Uraim!

A keresztény roma szakkollégiumok sikeréről azonban minden adatnál meggyőzőbb képet adnak az onnan kikerült fiatalok, vagyis Önök. Hallhattuk, láttam a névsort, és láttam a nevek mellett a foglalkozásokat. Van Önök között pedagógus, közgazdász, oktatási tanácsadó, gyógytornász, rendőr, szociológus. Ez így külön-külön mindannyiuk számára egy-egy sokat ígérő pályafutás, de én együtt láttam ezt a listát, és jó, hogyha Önök is egyben is látják magukat, mert ami külön-külön sokat ígérő egyéni pályafutás, az egyben nem más, mint a leendő fiatal roma vezetők, a roma elit, a nagy teljesítmény nyújtására képes roma polgárok közössége. Önök a magyarországi roma kultúra értékeinek közvetítői a magyarság és egész Európa felé. Amikor én szakkollégista volta, akkor ott nekünk azt tanították, hogy ez akkor is így van, ha mi ezt nem akarjuk. És ez az Önök esetében is így van, tisztelt Hölgyeim és Uraim, Önök a magyarországi roma kultúra értékeinek közvetítői Magyarország és egész Európa felé, és ha akarják, ha nem, valaki itt már beszélt erről előttem is, mindeközben példaképek a magyar roma közösség számára. Kívánom, hogy ennek a nagy feladatnak sikerüljön megfelelniük. Éljenek ezzel a lehetőséggel, ezzel a nem mindennapi lehetőséggel a magyarországi romák és egész Magyarország javára.

Tisztelt Hölgyeim és Uraim!

Régi igazság: üres hasnak nem elég a szép szó. Az elmúlt hét évben ezért sokat tettünk annak érdekében is, hogy csökkenjen a szegénység Magyarországon, és javuljon a hátrányos helyzetben élők helyzete. Az én szívemhez ezen intézkedések és döntések közül legközelebb az áll, aminek a fontosságát szerintem Önök éppúgy átlátják, mint minden józan gondolkodású és jóérzésű ember. Három éves kortól kötelezővé tettük az óvodát. Ez szerintem egy döntő lépés, áttörés. Itt előttem mindenki arról beszélt, hogy milyen hátrányokkal érkeztek az iskolába. Természetesen ezeket a hátrányokat kiküszöbölni a társadalom életéből nem lehet, azonban mérsékelni igenis lehet, és a mérséklés legjobb eszköze, hogyha minél fiatalabb életkortól lehetőséget biztosítunk az Önök számára, minden magyar gyermek, köztük a magyar roma gyermekek számára is, hogy bekapcsolódjanak egy olyan szervezett pedagógiai programba, amely a szülők között meglévő különbözőséget zárójelbe teszi, valamelyest mérsékli, és így nagyjából azonos vagy azonoshoz közeli esélyt ad arra, hogy mindenki megfuthassa a maga pályáját. Ezért tartom döntőnek, hogy Magyarország az egyetlen olyan ország – Európában biztosan, de könnyen lehet, hogy az egész világon –, ahol a gyermekek három éves kortól kötelezően, az állam által vállaltan működtetett óvodákban kezdhetik meg a tanulmányaikat. Ráadásul az iskolákhoz hasonlóan minden gyermek ingyenesen jut itt étkezéshez, azok a gyerekek legalábbis, akiknek a családja ezt nehezen tudná megoldani. A bajor sarkantyúzásnak ismét eleget teszek: erre egész Magyarország büszke lehet, ez egyedülálló egész Európában.

Tisztelt Hölgyeim és Uraim!

A 2017/18-as tanévben 454 ezer gyermek étkezik ingyenesen, és a magyar adófizetők erre a célra 2018-ban 97 milliárdot adnak. Ezen felül több mint egymillió diáknak, az első kilenc évfolyamnak ingyenesen biztosítjuk a tankönyveket. A héten pedig hozott a kormány egy fontos döntést arról, hogy stratégiai megállapodást kötünk a Don Bosco Szalézi Társasággal annak érdekében, hogy támogassuk a hátrányos helyzetű roma fiataloknak a munka világába való beilleszkedését. Köszönjük az együttműködés lehetőségét!

Végezetül, kedves Fiatalok, Növendékek és Öregdiákok, szeretném még egyszer megköszönni mindenkinek az eddig elvégzett munkát. Ez a munka fontos egész Magyarország számára. Legelőször is a növendékeknek és az öregdiákoknak a családjára gondolok. Szeretnék köszönetet mondani az Önök szüleinek. Hallhattam az előbb mindannyiuktól, hogy megemlítették vagy az édesanyjukat vagy az édesapjukat, akik arra inspirálták Önöket, hogy tanuljanak, hogy boldoguljanak, hogy álljanak ki magukért, hogy olvassanak, vegyék le a könyvet a polcokról. Ez jól mutatja, hogy a szülők szerepe megkerülhetetlen, úgyhogy most, amikor itt együtt vagyunk, és Önökre nézek, akkor engedjék meg, hogy mindannyiunk nevében köszönetet mondjak az Önök szüleiknek.

Tisztelt Hölgyeim és Uraim!

Szeretnék köszönetet mondani a partnereinknek is, akik vállvetve az Emberi Erőforrások Minisztériumával részt vállaltak ebben a programban. Köszönetet mondok a szerzetesrendeknek, köszönetet mondok a Polgári Magyarországért Alapítványnak, és köszönetet mondok bajor barátainknak, a Hanns Seidel Alapítványnak is. A konferenciánk mellett a Hanns Seidel Alapítvány támogatta az öregdiák találkozókat is és a roma társadalompolitikai akadémiát. Fogadjuk meg a tanácsot ismét, mondjuk ki: 2011 és 2017 között ez a bajor alapítvány több mint 100 millió forintot biztosított ezekre a programokra. Hálásan köszönjük ezt még egyszer bajor barátainknak!

Elköszönésképpen pedig azt szeretném mondai Önöknek, hogy van egy közkeletű bölcsesség, számtalan népnek és szerzőnek tulajdonítják, rengeteg formában bukkan föl a világirodalomban meg a politikai gondolkodásban, ennek a közkeletű bölcsességnek a lényege az, hogy a sikerhez vezető út mindig az első lépések megtételével kezdődik. Úgy látom, hogy az első lépéseket megtettük, a folytatáshoz szükséges együttműködési készség, az ebből fakadó erő, elszántság, akarat és a szükséges pénzügyi források a rendelkezésünkre állnak. A magam részéről csak annyit mondhatok, hogy amíg bizalmat kapunk a magyar állampolgároktól, addig ezen az úton fogunk továbbmenni.

Köszönöm szépen a figyelmüket. Isten éltesse mindannyiukat!

Jó reggelt kívánok, tisztelettel köszöntöm a hallgatókat.

Mindig szakértők fogalmazzák meg a végső szövegjavaslatokat, de a célokat és a szándékokat nekünk kell kijelölni. Azért választanak az emberek vezetőket, parlamenti képviselőket, kormánytagokat az ország élére, hogy teljes felelősséggel eljárva meghozzák a szükséges döntéseket, kinyilvánítsák, megfogalmazzák, hogy mi a köz akarata, és mi a cél. Ezt tettük mi is, utána a jogászok ezt formába öntik. A mi célunk világos és egyértelmű, összefügg a mi célunk a nemzeti konzultációval, hiszen a nemzeti konzultációt azért kell újra és újra megindítanunk, mert komoly, nehéz konfliktusokkal járó ügyekben fontos, hogy az ország egységes legyen, vagy minél nagyobb része legyen egységes, és ennek az egységnek, egyetértési pontok létrehozásának legjobb módja a nemzeti konzultáció. Szóval a válaszom az, hogy van egy világos célunk. Azt akarjuk, hogy Magyarország ne legyen bevándorlóország, azt akarjuk, hogy azok, akik a migrációt szervezik és finanszírozzák, ne tudjanak boldogulni Magyarországon, és akik felhívásunk és felszólításunk ellenére a migrációt szervezik és finanszírozzák, távol tudjuk tartani Magyarország területétől. Ez a célunk, ez a hárompontos csomag ezt a szándékot fejezi ki.

Nézze, Soros György nyíltan el szokta mondani a kérkedés határát súrolva, hogy ő rengeteg pénzt fordít arra, hogy a migrációt támogassa. Neki van egy terve, korábban ezt nyilvánosan is hirdette, és maga is így hívta. Mióta vita van, azóta óvatosabban fogalmaz, de a szándéka nem változik. Ő azt mondta, hogy a probléma a kerítés, Európa jövőjére a megoldás a migráció. Mi azt mondjuk, hogy a probléma a migráció és a megoldás a kerítés. Ő rengeteg pénzt ad azoknak, akik ezt a migrációt szervezik, és valóban most lesz egy új jogszabály. Ez új helyzetet teremt, itt mindenki eldöntheti, Soros György is eldöntheti, hogy mit csinál, abbahagyja-e azt, amit eddig csinált, és akkor az új törvény nem vonatkozik rá, vagy folytatja azt, amit addig csinált, és akkor az új törvény rá is vonatkozni fog.

Igen, de először is azt a pénzt most nyilvánosan be kell vallani. Külön regisztráljuk majd azokat a civil szervezeteket, akik talán inkább álcivileknek mondhatók, hiszen fizetett aktivistákkal dolgoznak, ami nem jellemző a civilekre. A fizetett aktivistákkal dolgozók inkább a pártokra hasonlítanak. Szóval őket külön fogjuk regisztrálni, nekik külön bevallásokat kell készíteni, az ő pénzügyeiket nagyítóval fogjuk nézni, és a migráció támogatására fordított összegre egy illetéket vetünk ki, tehát elvesszük mintegy 25 százalékát ennek a pénznek. Személyükben pedig nem mehetnek se a határkörzethez, ha nem magyar állampolgárok, Magyarországra sem léphetnek be, az országtól is távol tartjuk őket, egyébként a schengeni határhoz nem mehetnek közel. A reptér is a schengeni határnak minősül természetesen.

Igen, de az már egy részletkérdés, amit majd a magyar jog kikényszerítésével foglalkozó állami hatóságok érvényesíteni fognak, nekünk a szándékot kellett megfogalmazni, a jogászok pedig eszközöket kerestek hozzá. Ezek szerintem jó eszközök, de most még van vita. Ha valakinek van jobb eszköze, hát szívesen meghallgatjuk.

Azoknak a szervezeteknek a költségvetései, teljes költségvetése, amely migránsokat támogat, ennek alapját képezi.

Nem is az, szerintem azt is be kell vonni az elszámolás körébe. Magyar nézőpontból a magyar emberek érdeke szempontjából mindegy, hogy Soros György adja személyesen, az unió adja-e, vagy bárki, a lényeg az, hogy egy olyan célra adnak pénzt, amely ellentétes a magyar emberek érdekével, szándékával és akaratával. Tehát szerintem ez minden pénzre ki kell, hogy terjedjen, de ezzel kapcsolatos viták még majd lesznek, hiszen mi most törvényjavaslatokat szövegeztünk meg, ezeket benyújtjuk a parlament elé, ott még lesz vita, és akkor majd utána fogunk döntéseket hozni. Az én személyes álláspontom az, hogy a pénzt annak forrása szempontjából nem logikus megkülönböztetni. Ami rossz célra megy, ami a magyarok érdekével ellentétes módon kerül felhasználásra, azt meg kell adóztatni.

Nem, mindenkit távol akarunk tartani Magyarországtól, aki olyasmit akar csinálni, ami a magyar emberek érdekével alapvetően ellentétes. Ez nem abba a körbe tartozik, amiről vitatkozunk. Természetesen Magyarország egy szabad ország, minden kérdésről lehet vitatkozni. Ha valaki követi a közéletet, akkor láthatja, hogy vitatkozunk is szinte mindenről. A szociális média, vagy hogy hívják ezt az internetvilágot, az pedig ezt a vitát elviszi az emberek lakásáig. Tehát Magyarország egy olyan modern demokrácia, ahol a viták mindennaposak, ez eddig rendben van, de amikor megállapodtunk abban, hogy mi a magyarok érdeke, méghozzá a következő évtized legfontosabb kérdéséről beszélünk most, mert majd szerintem a jövő afelé kanyarodik, hogy a migráció marad a következő tíz évben Európa és Magyarország számára a legfontosabb kérdés. Tehát ha egy ilyen ügyben a magyar nép az akaratát kinyilvánította, akkor onnantól kezdve már nem vita van, hanem végrehajtás.

Magyarország a kvótákat elutasítja. Magyarország migrációs politikája változatlan, továbbra is olyan országot látunk magunk előtt, ha Magyarországra gondolunk, de itt a V4 három másik országáról is beszélhetek, Lengyelországról, Csehországról és Szlovákiáról, amelyek nem bevándorlóországok. Tehát van egy országblokk Európában, amely világossá tette, hogy nem kíván bevándorlóországgá válni, ha tőlünk nyugatra fekvő országokat vizsgálunk, akkor azt mondhatjuk, hogy ott bizony már bevándorló országokról beszélünk. Részben mert rengeteg migráns érkezett oda az utóbbi időben is, és sokat fogadtak be a korábbi évtizedekben is. Másfelől ezek az országok tőlünk nyugatra a népesedési problémáikat, vagyis hogy kevés gyerek születik, úgy akarják megoldani, hogy bevándorlókat fogadnak be. A közép-európai blokk nem ilyen országcsoport, mi nem akarunk bevándorlóországgá válni, és nekünk is vannak demográfiai problémáink, de azokat nem bevándorlókkal, hanem családpolitikával szeretnénk megoldani. Azt szeretnénk, hogyha több magyar, lengyel, cseh és szlovák gyerek lenne, ezt látjuk megoldásnak. Nem könnyű elérni egyébként ezt a célt, de ez egy talán másik beszélgetés. Tehát Magyarország politikája változatlan: bevándorlókat nem fogadunk, migránsokat nem engedünk be, és senkit sem telepítünk le Magyarországra.

Sőt, pont fordítva: megerősíti, hiszen az egy másik eset. Ott arról van szó, hogy vannak védelemre szoruló, a nemzetközi jog alapján védelemre szoruló emberek, akik abban különböznek a migránsoktól, hogy először is bekopogtatnak az ajtón, ugye, a migránsok letarolták az országhatárt, illegálisan léptek Magyarország területére, nem tartották be, és be is jelentették, hogy nem kívánják betartani a magyar törvényeket. Akikről most beszélünk, arról az 1300 emberről, akik illedelmesen megálltak az országhatárnál, bekopogtattak, odamentek a határátkelőhelyhez, és azt mondták, hogy ők védelemre szorulnak. Legtöbb esetben egyébként kiskorú, őrizet és felügyelet nélküli gyermekekről van szó, és asszonyokról. A magyar hatóság pedig azt mondta, hogy megvizsgáljuk az Önök kérelmét, a jogi alapja ennek egyébként a nemzetközi menekültügyi egyezmények, amelyeket a magyar parlamentek korábban, a magyar jogrendszerbe befogadtak. A kvótára vonatkozó uniós szabályokat sohasem fogadtuk el és nem is fogadtuk be, tehát azon az alapon itt Magyarországon senki semmilyen jogot nem követelhet a maga számára. Tehát ezeket az embereket megvizsgáljuk, és ha úgy látjuk, hogy valóban védelemre szorulnak, akkor átmeneti oltalmat adunk nekik, ami azért fontos, mert abban a pillanatban, ahogy már nem szorulnak védelemre, azonnal vissza kell menniük oda, ahonnan jöttek.

Sohasem lesznek. Ezért bírálnak is bennünket Brüsszelben, meg a Magyarországon működő bevándorlást támogató szervezetek bírálják Magyarországot, hogy mi csak oltalmat adunk, ami átmeneti, nem pedig végleges tartózkodási lehetőséget. Egyébként az erre vonatkozó számot, hogy pontosan mennyien tartózkodnak ezen a jogcímen Magyarország területén, a Bevándorlási Hivatal rendszeresen közzéteszi.

Ez egy nyilvános adat. Azt tudom Önnek mondani, hogy a tegnapelőtti kormányülésen kérdeztem a belügyminiszter urat, aki azt mondta, hogy jelen pillanatban, hivatalosan ez úgy hangzik, hogy Magyarország területén őrzött és nem őrzött szálláshelyeken összesen 491 ember tartózkodik.

Sőt, a nemzeti konzultáció után a magyar álláspont még határozottabb és keményebb. Beszéltem is telefonon a lengyel miniszterelnökkel erről a kérdésről, hogy állnak ők, egyeztettünk. Ez az év elején személyesen, majd később telefonon is megtörtént. Lengyelország és Magyarország is kitart a korábbi migránspolitikája mellett, vagyis nem akarunk bevándorlóországgá válni, a kvótáknak nem engedünk, és nem akarunk olyan európai rendszert, amely helyettünk megmondaná, sőt ránk kényszerítené, hogy kik tartózkodjanak az országaink területén. Úgyhogy Lengyelország és Magyarország továbbra is teljes szövetségben van, nemcsak migráns ügyben, hanem a Lengyelország ellen indított európai eljárások tekintetében is megerősítettem a miniszterelnöknek, hogy Magyarországra számíthat, és az a szégyen nem történhet meg Európában, hogy egy becsületes tagállamot igazolatlan, indokolatlan, tényszerűtlen vádak alapján eljárás alá vonjanak, tehát Magyarország kiáll Lengyelország mellett.

Azt majd a parlamenti képviselők el fogják dönteni, mi beterjesztettük a törvényjavaslatot. Én ezt becsületbeli kérdésnek is tartottam, hiszen hogyha indítunk egy nemzeti konzultációt, és megkérdezzük az emberek véleményét, akkor abból valamilyen cselekvésnek következnie kell. Az emberek elmondták a véleményüket, világossá tették a Soros-tervvel kapcsolatban, hogy azt elutasítják, nekünk az a kötelességünk, hogy most mindent megtegyünk azért, hogy a Soros-terv végrehajtását megakadályozzuk. Ez a választóvonal és különbség a mai ellenzéki és kormánypártok között. A kormánypártok nemzeti konzultációt szerveztek, az ott megmutatkozó népakaratot pedig végrehajtják, annak érvényt szereznek. Az ellenzék ezzel szemben támogatja a határ lebontását, a határkerítésnek a lebontását, az ellenzék azt akarja, hogy fogadjuk el Brüsszelnek azt a diktátumát, hogy Brüsszelben eldöntsék, ki tartózkodik Magyarországon, és kötelező erővel ránk kényszerítsék a kvótát. Az ellenzék általában ezt az álláspontot képviseli. Van, aki nyíltan, van, aki ravaszabbul, mert nem ezt mondja, de amikor alkotmányt kellene módosítani, amely az országot megvédhetné, akkor azt elutasítja. Az én számomra az ellenzék egy blokkban a bevándorlás oldalán és a migránsok oldalán áll, a kormánypártok pedig – szerintem együtt a magyar választópolgárok elsöprő többségével –harcol a Soros-terv és a kvóták ellen.

Hát erős kezdés volt valóban. Jött a lengyel miniszterelnök, aki egy kiváló ember, én régebbről is ismerem, beszéltem már erről máshol, így talán most nem indokolt, hogy a lengyel ellenállás az természetében, jellegében más volt a nyolcvanas években az antikommunista ellenállás, mint a magyar, a magyar inkább értelmiségi természetű volt, inkább szellemi ellenállásban mutatkozott meg, leginkább értelmiségieket és magunkfajta akkori egyetemistákat ért el. A lengyel ellenállás a nyolcvanas években nem ilyen volt, az tényleges ellenállás volt, ott embereket börtönöztek be, emberek voltak illegalitásban, rejtőzködtek, plébániákról, tanyákról vándorolva próbálták szervezni a lengyel nép kommunizmussal és a szovjet megszállással szembeni ellenállását. Én ismertem, sőt ismerem a miniszterelnök úrnak az édesapját, aki a Harcoló Szolidaritásnak, ami fizikai akciókat is hajtott végre a kommunisták ellen, annak volt a vezetője. Tehát azt kell mondanom, hogy antikommunizmus szempontjából itt hiba vagy elhajlás nincsen, és ez tiszteletet érdemel. A miniszterelnök korábban pedig gazdasági, fejlesztési kérdésekkel foglalkozott, és én nagyon sok ötletet és gondolatot kaptam tőle korábban is. Most is dolgozunk egy közép-európai fejlesztési bank közös felállításán, ő a V4-eken belül vállalta, hogy gazdasági előterjesztéseket fog készíteni a régió gazdasági együttműködésének a megerősítésére, tehát nagy nyereség ő nekünk a V4-ek gazdasági megerősítése szempontjából.

Igen, erről van szó.

Január 26-án látjuk ismét egymást a négy miniszterelnök itt Budapesten, és akkor fogunk majd dátumokról dönteni.

Is, de nem volt ez ilyen brutális mondat, ennél azért azokban a körökben kifinomultabban és árnyaltabban kell fogalmazni. Itt azért ennek az előadásnak a közönsége az a teljes német nagyipari vezérkar volt, az általunk ismert összes nagy cég első embere. Minden évben tartanak egy ilyen zárt konferenciát Berlinben, ahová egy-egy külföldi előadót is meghívnak. Ez alapvetően egy német belrendezvény, de minden évben hívnak egy külföldi előadót. Tavaly talán a francia elnök volt ott, idén pedig bennünket hívtak meg, illetve engem hívtak meg. Én azt mondtam, hogy Kína nem veszély, Kína egy lehetőség. A magyar gazdaság nézőpontjából és az egész európai gazdaság nézőpontjából a fejlődő, növekvő, a világ legerősebb gazdaságává váló Kína lehetőségeket tartogat a számunkra, például magyar termékekből is rengeteget szállítunk Kínába. Ráadásul a kínaiak már nem szegények, az egy gazdag és erős világhatalom, amelynek olyan forrásai vannak, amelyek befektetési lehetőséget keresnek a világban. Ha ránézünk a mi világunkra, a közép-európai világra, azt látjuk, hogy ez Európa leggyorsabban növekvő gazdasági térsége. Itt fejlesztéseket kell végrehajtanunk. Elektromos hálózatok összekapcsolása, gázvezetékek építése, az észak–déli közlekedési útvonalak kialakítása, Varsóból ma nem tudunk eljönni Budapestre autópályán, nincsen gyorsvasút, mondjuk, Krakkó és Budapest között, hogy csak egy példát említsek, pedig igény volna rá, mert a térség fejlődik. Az a kérdés, hogy erre a fejlődésre, ennek a fejlődésnek a kihasználására honnan lehet pénzügyi forrásokat szerezni. Az első az Európai Unió regionális kohéziós alapja, amelyet ezért hoztak létre, ad erre pénzt. Ez azonban korlátos, itt nincs elegendő pénz. A másik, hogy az európai pénzügyi intézmények, Európai Fejlesztési Bank vagy magánbankok adnak hiteleket. A harmadik lehetőség, hogyha azok a hitelek drágák vagy nem elégségesek vagy rossz feltételűek, akkor kívülről, Európán kívülről kell forrásokat bevonni Közép-Európába. Itt lép be a képbe Kína, és Kína vállalja is, hogy az európai pénzügyi kondícióknál jobb feltételek mellett hajlandó Közép-Európában fejlesztési programokat finanszírozni.

Nézze, először is mi szövetségeseket keresünk. Én személyesen is a munkaidőm egy tekintélyes részét arra fordítom, hogy Magyarország számára szövetségeseket találjak. Meggyőződésem, hogy Európa egy nagy átalakulás küszöbén áll. Ez az átalakulás legalább annyi esélyt tartogat, mint amennyi veszélyt. Megindult ez a világmigráció, amit mi népvándorlásnak nevezünk. Az ENSZ jól láthatóan olyan programokat és dokumentumokat készül elfogadni, amelyek a világméretű népvándorlást támogatják. Ez egy másik veszély, ezzel majd foglalkoznunk kell. Jövő héten a Nemzetbiztonsági Kabinet foglalkozik is az ENSZ ide vonatkozó terveivel, ezek mind ellentétesek Magyarország érdekeivel, az amerikaiak nem véletlenül léptek ki az erre vonatkozó ENSZ keretében zajló tárgyalásokból, mert úgy látják, hogy ott számukra hátrányos döntések fognak majd születni, amiket nem tudnak megelőzni. Én osztom ezt az aggodalmat. Ezen nekünk is el kell gondolkodnunk, de itt higgadt döntést kell hozni, ez jövő héten várható. Tehát azt gondolom, hogy vannak veszélyek, amelyek fenyegetik egész Európát, és ha meg akarjuk magunkat védeni, és a nagy nehezen, sok munkával, verejtékkel kiküzdött magyar és közép-európai fejlődési lehetőségeket ki akarjuk használni, ahhoz nekünk szövetségesek kellenek. Ki a szövetséges? Az, aki hasonló módon látja a világot, mint mi. Na, most a bajorok hasonló módon látják a világot. Bajorországban egy nagyon erős keresztény, konzervatív, keresztény kulturális alapokon álló, a bajor, német nemzeti érdekeket védő politikai fordulat következett be az elmúlt hónapokban, ezért Bajorország, aki hagyományos szövetségese Magyarországnak, most egy megújított szövetségben van Magyarországgal. A bajor miniszterelnök vállalta egyébként azt is, hogy tesz egy közép-európai kezdeményezést, és egy osztrák–magyar–bajor együttműködésre tesz majd javaslatot. Ennek a valóra váltására a következő hónapokban nyílhat majd esély.

Én megyek hozzá.

Igen. Azt akarom mondani, hogy van egy közös hang, amelyen beszélünk már jó néhányan, és van egy közös szellemi erőtér, amelyen belül tudunk közösen gondolkodni Európa jövőjéről. Mi mindannyian Európa-pártiak vagyunk. A kérdés nem az, hogy Európa pártiak vagyunk-e, vagy sem, hanem hogy milyen Európát akarunk. És mi mind a népvándorlás ellen és a migráció ellen vagyunk. Tehát mi nem egy Brüsszelből irányított birodalmat, onnan érkező parancsokat végrehajtó parlamenteket és kormányokat akarunk látni, hanem mi a szabad nemzetek szövetségében hiszünk. Ez Európa jövője.

Tudom, hogy ez egy olyan interjú, és beszélgetési keret, amely inkább az aktualitásokra összpontosít, de én mégis arra hívnám fel a figyelmet, hogy 2010 után, amikor az országot vissza kellett rántani a szakadék széléről, és egy pénzügyi összeomlástól meg kellett menteni. Akkor mi nemcsak válságot kezeltünk, hanem felépítettünk egy olyan gazdasági és társadalmi rendszert, amelyet kicsit nagyképűen magyar modellnek is lehet nevezni, amelyről azt gondoljuk, hogy a magyar emberek számára a legtöbb lehetőséget tartogatja és kínálja. Ez négy pilléren áll. Az egyik a versenyképességet segítő politika, a második a munkaalapú gazdaság létrehozását szolgáló politika, a harmadik a családokat támogató politika, tehát demográfiai alapozottságú politika, és a negyedik pedig az identitásunkat megerősítő politika. Ebből a szempontból szoktuk mindig vizsgálni a jövőt, és bármelyik pillérhez tartozó döntés is születik meg, annak erősítenie kell a másik három pillért is. Ez az a logika, ahogyan a döntéseket meg szoktuk hozni. Most ezért fontos, hogy Magyarországon mindenkinek legyen munkája, aki dolgozni akar, hadd dolgozhasson. Nagyon régen volt ilyen helyzet Magyarországon, ma már lassan ez a helyzet. Az egy álom volt a rendszerváltástól kezdve, hogy mindenkinek lehessen munkája, közel vagyunk ahhoz, hogy ez beteljesedjen. A második célunk az, hogy megérje dolgozni, ahhoz pedig a béreknek és a munka értékének is emelkednie kell, a minimálbér nőni fog, illetve nőtt is már január 1-jétől, a szakmunkás minimálbér is. Itt köszönetet kell mondanom a szakszervezeteknek és a munkaadóknak, hiszen sikerült a szakszervezetekkel és a munkaadókkal megállapodni egy hatéves programról, hogy hogyan fogjuk csökkenteni az adókat, járulékokat, és hogyan fogjuk növelni a béreket. Ezt a megállapodást mindenki tartja, a szakszervezetek is betartják, a munkaadók is és a kormány is. Ez Magyarország sikerének szerintem első számú alapfeltétele, ez a nemzeti együttműködés, amely ebben a megállapodásban is kifejeződik. Ennek megfelelően nőni fog a gyed, nőni fog a diplomás gyed, csökkenteni tudjuk az áfát, az éttermi szolgáltatások áfáját, a halhús áfáját és az internetszolgáltatás áfáját is, mert Magyarország a jövő országa, és a jövő pedig a digitalizációban van. Büszkén mondhatjuk azt, hogy Magyarország az az európai ország, ahol az internetszolgáltatásnak a díját terhelő áfa a legalacsonyabb.

Jó napot kívánok, tisztelt Hölgyeim és Uraim!

Megtiszteltetés számomra, hogy itt lehetek. A bajorokat és a magyarokat hosszú és mély kapcsolat köti össze. Olyan hosszú, hogy az első magyar keresztény király családjától a győri Audi gyárig húzódik, a kapcsolat mélysége pedig eléri a barátságot. Én Bajorországban soha nem tapasztaltam rosszindulatot a magyarokkal, Magyarországgal vagy a magyar kormánnyal szemben. Mindig őszinte, nyílt és korrekt beszélgetésekben volt részem, ma is ez történt, nagyon jó közönséget és nagyon jó beszélgetőpartnereket kaptam. Köszönöm a frakcióvezető úrnak, és köszönöm az elnök úrnak is. Elmondom, hogy miről volt szó, hogy ne kelljen Önöknek találgatniuk.

Először is elmondtam, hogy nem kívánok tiszteletlenül viselkedni és beavatkozni a német belpolitikába. A mi testtartásunk alapvetően a tisztelet testtartása. A német vitákat majd a német emberek lefolytatják, és a német döntéseket meghozzák a német politikusok. Sok sikert kívánok az ezzel kapcsolatos tárgyalásokhoz! Beszéltem arról, hogy a migránskérdés Európában demokráciaproblémává vált. Az európai embereknek világos akarata van, mondhatnám, egyértelmű a népakarat: nem akarnak az emberek terrorveszélyben élni, azt akarják, legyen közbiztonság, azt akarják, hogy a határokat megvédjük, és azt akarják, hogy akinek nincs oka, hogy itt legyen – mármint a schengeni övezeten belül –, azokat vigyék ki Schengenből, és vigyék vissza oda, ahol újrakezdhetik az életüket. Elmondtam, hogy az elmúlt éveknek az volt a kérdése, hogy a népakaratnak sikerül-e teret nyitni és érvényt szerezni. Európában sok helyütt a vezetők nem azt tették, amit a nép akart. A demokráciában ilyenkor mindig zavar keletkezik, és ezt az ellentmondást valahogy föl kell oldani. Én azt mondtam a bajor barátainknak, hogy szerintem 2018 a népakarat helyreállításának éve lesz Európában, és hogy az európai nép lépésről lépésre ki fogja kényszeríteni, hogy olyan döntések szülessenek, amelyek szolgálják migránskérdésben is az ő érdekeiket. Én sokat tanultam Seehofer elnök úrtól. Az egyik fontos szabály, amit tanultam tőle, hogy jogszerűtlenségre semmilyen jogot nem lehet építeni, ezért a jogszabályokat mindig precízen be kell tartani, sőt minél nagyobb nyomás és kihívás van, annál precízebben kell betartani a szabályokat. Szerényen, de azért büszkén mondom, hogy Magyarország egy olyan ország, amely megértette ezt a szabályt. Mi kezdettől fogva a határvédelem és a schengeni szerződés betartásának a talaján álltunk. Akkor is a schengeni szerződés talaján álltunk, építettünk például kerítést és határvédelmet, amikor még volt hely Európában, ahol a káoszt meg a jogszerűtlenséget ünnepelték. Világossá tettem a bajor partnereinknek, hogy Magyarország továbbra is a jogszerűség talaján áll. Ahogy két éve mondtam, továbbra is tekintsenek engem Bajorország végvári kapitányának, mert Bajorország déli határa a szerb–magyar határnál van, és amikor mi azt a határt védjük, akkor azzal védjük Bajorországot is. Beszéltünk gazdasági kérdésekről is. A kétoldalú kapcsolatok ragyogóak, de találtunk új területeket, amely felé még terjeszkedni fogunk.

Az európai gazdaság jövőjéről is beszéltünk. Megállapíthatom, hogy a nézetazonosság teljes a CSU és a magyar kormányzó pártok között. Nem lehet a másik pénzén élni, mindenkinek a saját teljesítményét elő kell állítani, az államadósságokat csökkenteni kell, a költségvetési hiányt 3 százalék alatt kell tartani, és a munkaerő-piaci reformokat otthon mindenkinek meg kell csinálni, minden tagállamnak ez házi feladata. Ezt a nemzeti felelősséget vállalni kell. Nem támogatunk olyan reformokat, amely a nemzeti felelősséget a nemzetközi felelőtlenséggel váltaná fel, és valamifajta összeurópai felelősségben fel akarná oldani. Ez nem vezet jóra. És végezetül megköszöntem Seehofer elnök úrnak azt a nagyszerű decemberi beszédet, amit a CSU-kongresszuson hallhattunk. Nagyon régóta vártunk már erre a beszédre és erre a hangra. Elismeréssel nyugtáztuk azt a mondatot, hogy Bajorország keresztény ország volt, és az is marad, és úgy látom, hogy a jövőről szóló vitáknak van közös szellemi alapja, úgyhogy izgalmas és termékeny beszélgetésekre számítok a jövőben is. Bajorország példája mindig egy biztatás volt Magyarország számára. Mi is szeretnénk olyan sikeresek lenni, mint a bajorok, ennek az útját-módját keressük. Ez nem megy egyik napról a másikra, de a magyar gazdaság ma azon az úton halad, hogy büszkék lehessünk rá. És világossá tettem, hogy a magyar gazdaság fölépítését a magyar emberek teljesítményén keresztül akarjuk elérni. Partnerséget kérünk, és üzleti együttműködést keresünk.

Köszönöm szépen a figyelmet!

Jó napot kívánok, tisztelt Hölgyeim és Uraim!

Az a megtiszteltetés érte Magyarországot, hogy a mai napon vendégül láthatjuk Írország miniszterelnökét. Erős évkezdet ez. Két nap alatt két európai uniós ország miniszterelnöke látogatott el Budapestre. Ami a mostani látogatást illeti, azt egy pozitív légkör vette körül, ami leginkább abból származik, hogy mi, magyarok az írekről leginkább jó dolgokat szoktunk gondolni. Nem szoktak erről beszélni a politikában, de minden népnek van egy véleménye, egy képe a többi népről. Ha valaki meghallgatja a magyarokat arról, hogy mit gondolnak Írországról, akkor meggyőződésem szerint csupa pozitív dolgot fognak válaszolni, leginkább úgy emlegetve Írországot joggal, mint egy szabadságszerető és öntudatos népet. Kevés büszkébb nép van az íreknél az Európai Unióban, és általában a szabadságszeretet és a büszkeség a magyarokban tiszteletet szokott ébreszteni, így van ez Írország esetében is. A második dolog, ami azonnal eszébe jut a magyaroknak Írországról, az, hogy Írország egy sikeres ország. Én még emlékszem azokra az évekre, a 2008-2009-es évekre, amikor Írországnak nagyon komoly pénzügyi kihívásokkal kellett megküzdenie. Ha összevetik az ír gazdaság mostani teljesítményét az akkori állapotokkal, akkor láthatják, hogy hatalmas utat tett meg Írország, úgyhogy jó oka van Magyarországnak arra, hogy megemelje a kalapját Írország teljesítménye előtt. Nyugodtan mondhatjuk, hogy Európa egyik legsikeresebb nemzetének miniszterelnökét láthattuk ma vendégül. Azt is elmondhatom Önöknek, hogy fontos kérdésekben, talán a legfontosabb kérdésekben, az Európa jövőjét meghatározó lényeges kérdésekben hasonló módon gondolkodik a két ország.

Most röviden ismertetném azokat a témákat, amelyeket érintettünk. Először is egyetértettünk abban, hogy az Európai Uniót akkor tehetjük erőssé – márpedig erőssé szeretnénk tenni –, hogyha az uniót alkotó nemzetgazdaságok külön-külön is sikeresek és erősek. Nincs olyan, hogy gyenge tagállamok, gyenge nemzetállamok, és közben erős az Európai Unió. Ha erős Európai Uniót akarunk, akkor mindenkinek el kell végezni otthon a saját házi feladatát. A második fontos kérdés, amit érintettünk, az adózás kérdése volt. Mi, magyarok azt az álláspontot valljuk, hogy a versenynek fontos része az adózás. Az adócsökkentés általában is jó politika, jó irány, és nem szeretnénk semmilyen olyan szabályozást látni az unióban, amely az adópolitika ügyében megkötné Magyarország kezét, legyen szó a társasági adóteher kérdéséről vagy bármely más adófajtáról. Tehát a helyzet úgy fest, hogy az adóharmonizációt nem tartjuk kívánatos iránynak, és ezt a mai tárgyalásunkon el is mondtam a miniszterelnök úrnak. Érintettük a migráció kérdését is. Próbáltam világossá tenni a miniszterelnök úr számára, hogy a migráció miért olyan fontos kérdés Magyarország számára. Próbáltam tisztázni ennek a történelmi és kulturális dimenzióit, és szerettem volna világosan elmondani azt, hogy Magyarország senki ellen sincsen, de ragaszkodik a saját identitásához, kultúrájához és az elért eredményeihez, és ezen a szemüvegen keresztül tekint a migráció kérdésére. Ugyanakkor Magyarország a jogszerűség talaján áll. Mi sosem ünnepeltük a káoszt meg az anarchiát, ami 2015-2016-ban jellemezte az európai határvédelmet. Mi akkor is azt mondtuk, amit most, hogy a schengeni szabályokat be kell tartani, az unió külső határait meg kell védeni, mert ha az unió külső határait nyitva tartjuk, akkor előbb-utóbb be kell zárni a belső határokat, a cél pedig ennek az ellenkezője: a külső határokat védeni és bezárva tartani, a belső határokat pedig kinyitni. Csak ez az útja van annak, hogy fönntarthassuk és megvédhessük a schengeni vívmányokat.

Tisztelt Hölgyeim és Uraim!

Beszéltünk az agrártámogatások kérdéséről. A mezőgazdaság mindkét ország számára fontos, és egyetértettünk abban, én azt az álláspontot képviseltem, hogy Magyarországnak az az érdeke, hogy az Európai Unió jelenlegi agrárpolitikája lényegi kérdésekben ne változzon meg, az előttünk álló évekről szóló költségvetési tervezések során is kapja meg az agrárgazdaság egész Európában, így Magyarországon is azt, amit az előző esztendőkben megkapott. És természetesen érintettük a britek kiválását az Európai Unióból, vagyis a Brexit kérdését is. Önök is tudják, hogy Írország és az Egyesült Királyság között egy sajátos kapcsolat, szoros összefonódás áll fönn, ezért a Brexit-tárgyalások egyik érzékeny és fontos pontja, hogy hogyan érinti mindez majd Írországot. Én meghallgattam a miniszterelnök urat. Azt hiszem, meg is értettem azokat a speciális ír szempontokat, amelyeket ő képvisel, és azt nyilatkoztam Magyarország nevében, hogy Magyarország támogatni fogja a speciális ír szempontok érvényesülését a kiválási tárgyalásokon.

Köszönöm szépen a figyelmüket!

Jó napot kívánok, tisztelt Hölgyeim és Uraim!

Tisztelettel köszöntöm Lengyelország miniszterelnökét és az ő delegációját. Így kell kezdeni egy évet. Reméljük, hogy amilyen jól kezdődik, olyan jól is fog majd végződni. Barátokat fogadni és így kezdeni egy évet mindig jó jel az év hátralévő részére nézvést, márpedig nekünk most igencsak szükségünk lesz jó jelekre. 2018 Európa számára egy fontos esztendő lesz. Ha követik az európai politikának a ritmusát, akkor láthatják, hogy annak ötéves ritmusa van, hiszen a parlamenti mandátumok Európában öt évre osztatnak ki, és ez az év, a 2018-as év lesz az utolsó teljes éve ennek a mostani európai ciklusnak. Az eltelt időszak megmutatta mindenkinek, hogy mi az, ami működik az Európai Unióban, és mi az, ami nem működik. A mai látogatás túl azon, hogy két baráti nép vezetői találkoztak, túl azon, hogy egy olyan delegációt fogadtunk, amelynek a tagjai iránt különösen is tiszteletet érzünk, túl azon, hogy tulajdonképpen, amikor lengyelek jönnek a mostani kormány részéről, akkor mi a húszas éveink politikai hőseivel találkozunk. Ugyan a miniszterelnök még fiatal ehhez, de az ő édesapja a mi fiatalkorunk egyik nagy hőse volt a Harcoló Szolidaritásnak az élén. Szóval amikor mi fogadjuk a lengyel delegációt, akkor túl azon, hogy ezek mind eszünkbe jutnak, ezek a személyes és történelmi tények, amelyektől nem tudunk, és nem is akarunk elvonatkoztatni, de valójában nem ez a közvélemény számára a legfontosabb dimenziója a találkozónak. A közvélemény számára talán a legfontosabb dimenzió az, hogy két olyan ország találkozott ma, amely a közép-európai térséghez tartozik, és az elmúlt évek bebizonyították, hogy a közép-európai gazdasági rendszerek, ideértve a lengyelt és a magyart is működnek. Közép-Európa működik, a közép-európai gazdasági modellek működnek, Közép-Európában ma sikeres országok vannak. Olyan országok, amelyek hozzáadnak az Európai Unió erejéhez. Többet adunk hozzá az Európai Unió erejéhez, mint bárki gondolta volna 2004-ben, amikor ezek az országok csatlakoztak az unióhoz. Akkor nem gondoltuk volna, hogy tíz-egynéhány év elteltével a közép-európai országok azt mondhatják, hogy mi vagyunk az Európai Unió gazdasági motorja. Ez az a térség, amelyik a leggyorsabban fejlődik az Európai Unióban, és ami nélkül ma jelentős európai bővülésről nem is beszélhetnénk. Summa summárum, két olyan ország találkozott – persze a különbség négyszeres –, Lengyelország és Magyarország, mely mindkét állam hozzájárult az európai gazdaság stabilizációjához. Ez tehát működik. Az elmúlt években azt is megláttuk, hogy van azonban, ami nem működik. Nem működik az uniónak a bevándorláspolitikája. Sőt, nemcsak nem működik, hanem látványos kudarcot is vallott. A mostani tárgyalásokon erről is beszéltünk. Nyilvánvaló, hogy az európai emberek nem akarnak bevándorlást, míg Európa jó néhány vezetője továbbra is erőlteti a megbukott bevándorláspolitikát. A magyar álláspont, amit ma kifejtettem, az volt, hogy a határokat továbbra is meg kell védenünk, a migrációt meg kell állítanunk, és továbbra sem kell idehozni a bevándorlókat, hanem a segítséget kell odavinni, ahol arra szükség van. A tanácskozás lehetőséget adott arra, hogy megköszönjem Lengyelországnak, amiért segített Magyarországnak a határvédelemben. Köszönjük, Miniszterelnök úr, köszönjük, Lengyelország, hogy lengyel határvédelmi egységek is érkeztek Magyarországra, és világossá tették, hogy a magyar, a déli magyar határ védelme nem egyszerűen magyar belügy, hanem egy közös európai ügy. Nem először a történelem folyamán, és talán nem is utoljára.

Tisztelt Hölgyeim és Uraim!

A mai tanácskozást a mögöttünk hagyott évek gazdasági teljesítménye határozta meg. Szeretnénk világossá tenni, hogy Közép-Európa most, hogy a saját lábára állt sikeres, és stabilizáló szerepet játszik Európában. Ennek megfelelő súllyal szeretnénk beleszólni az Európa jövőjéről szóló vitákba is. Markánsan ki akarjuk fejteni a véleményünket, mert ezeknek az országoknak – most persze elsősorban Magyarország nevében beszélek – van víziójuk, és van elképzelésük Európa jövőjéről. Mi munkaalapú gazdaságot és teljesítményelvű Európát szeretnénk. Nem akarunk újra birodalomban élni. Mi továbbra is a szabad európai nemzetek szövetségét látjuk az Európai Unióban, és meggyőződésünk, hogyha valaki erős Európát akar, márpedig Lengyelország és Magyarország erős Európát akar, azt csak úgy érhetjük el, hogyha erősek a tagállamok is. Olyan erős Európa, amelyben a tagállamok gyengék, nem létezhet. Ha gyengék a tagállamok, akkor gyenge Európa is. És Európa csak akkor lehet erős, ha erősek a tagállamok. Azt sem szeretném véka alá rejteni, hogy természetesen a tárgyalások egy része szellemi horizonton mozgott. Az európai életet szellemileg is értelmeztük, és abban a mondatban összegezhetem a magyar álláspontot, amit kifejthettem, hogy mi, magyarok azt szeretnénk, ha Európa európai maradna. Ezért a bevándorlást elutasítjuk, a családok megerősítését fontosnak tartjuk, a gyermekvállalást támogatni kell, és meggyőződésünk, hogy Európa a keresztény európai kultúra megőrzésével és megerősítésével valósítható meg.

Tisztelt Hölgyeim és Uraim!

Persze beszéltünk a szellemi horizontokon túl konkrét gazdasági kérdésekről is. Megállapítottuk, hogy nagy lehetőségek vannak még a lengyel–magyar gazdasági együttműködésben. Megállapítottuk, hogy a szovjet birodalom fölbomlása után kialakult helyzet, miszerint az infrastruktúra lényegében kelet–nyugati irányú, még alig változott. Elemi érdeke Lengyelországnak és Magyarországnak, egész Közép-Európának, azon keresztül Európának is, hogy végre az észak–déli összeköttetések is létrejöjjenek. Ebben kevesebb történt az elmúlt időszakban, mint amennyinek történnie kellett volna. Mikor összeköttetésről beszélünk, akkor beszélünk energia-összeköttetésről, és beszélünk közlekedési összeköttetésekről is. Megállapodtunk a miniszterelnök úrral, akinek szerencsés módon nagy tekintélyt adó gazdasági háttere és gazdaságpolitikai múltja van, hogy a következő időszakban a lengyel–magyar kapcsolatok homlokterébe a nagy projekteken való együttműködést fogjuk majd állítani. Az erre vonatkozó konkrét terveket is el fogjuk készíteni, és ezeket majd meg fogjuk ismertetni a közvéleménnyel is.

Összességében azt kell mondanom, hogy egy kiváló tárgyaláson vagyunk túl. A lengyel–magyar barátság megerősítése érdekében ma sokat tettünk, és meggyőződésem, hogy ezt a barátságot, amelyet jól megalapoz a közös múlt, a mai tárgyalások segítségével át tudjuk vinni a következő esztendőbe, az előttünk álló esztendőbe és a jövőbe is. A lengyel–magyar barátság a magyar Európa-politika egyik sarokköve marad a jövőben is.

Köszönöm megtisztelő figyelmüket.

Megelőzött bennünket a hírünk. Az volt a terv korábban, hogy a decemberi miniszterelnöki csúcs, ami most már mögöttünk van, meghozzuk az alapvető döntéseket a jövőbeli EU-s bevándorláspolitikát illetően. A tervek szerint ez tartalmazta volna azt is, hogy az EU területére érkezett, illetve ide beszállított migránsokat egy matematikai képlet segítségével szétosztják az uniós tagállamok között akkor is, hogyha a tagállamok ezt nem akarják. Ez nem egy állandó, mindennap működő mechanizmus lenne, de abban az esetben, hogyha a bevándorlók száma magas – láttuk az elmúlt években, ez könnyen megtörténhet –, akkor életbe lépne ez a szétosztási rendszer. Ezt kellett megakadályozni. Azért is kértük a konzultációban való részvételt – amiért ezúton is szeretnék köszönetet mondani mind a több mint kétmillió-háromszázezer embernek –, mert súly kellett ezen a miniszterelnöki csúcson, súlyt kellett tenni az álláspontunk mögé, hogy meg tudjuk akadályozni a döntés megszületését. Ez sikerült, tehát a munkánk 50 százalékát elvégeztük. A másik 50 százalékot úgy terveztem, hogy ahogy ismétlődnek ezek a viták, hiszen ez a többedik vitánk volt már, és többször is mód nyílik arra, hogy kifejtsük az álláspontunkat, egyre több ellenfelünket vagy velünk vitatkozót, velünk szemben állót tudok meggyőzni és átállítani a mi oldalunkra. Na, e tekintetben nem jártam sikerrel, tehát ugyanannyian vannak most is velünk szemben, mint korábban voltak. Talán a lelkesedésük meg az igaz hit csillogása a szemükben valamelyest csökkent, de a számuk azért változatlan, és abban maradtunk, hogy miután most decemberben nem sikerült döntést hoznunk a következő csúcsra, ami március huszon-egynéhányadikán esedékes, ismét nekifutunk, és ott megpróbálunk döntést hozni, vagyis újabb támadás előtt állunk, hiszen akik kötelező betelepítési és bevándorlási kvótát akarnak, azok márciusban ismét próbálkozni fognak. Időt nyertünk, de aki időt nyer –mint a magyar nyelv is mondja –, életet nyer.

Mert közben választások vannak Európában. És azt látom, hogy mindenki, aki az európai nép idegenből érkezett emberekkel való  összekeverése mellett érvel, vagyis kevert népességű Európát akar, aki azt állítja, hogy ez a haladás és a fejlődés útja, hogy most megszűnünk nemzeti és keresztény alapokon álló társadalmaknak lenni, és helyette egy ilyen összekevert multikulturális társadalomban kell élni az életünket, nos, azok, akik ezt képviselik, folyamatosan gyengülnek a nemzeti választásokon. És ezért mondom, hogy aki időt nyer, életet nyer, mert a végén az európai emberek – ha nehezen is, ha csikorogva is, ha meg-megtorpanva is, de a végén – csak érvényt szereznek majd a saját akaratuknak. Nézze meg a választásokat, amelyeket az elmúlt hónapokban rendeztek Európában. És azt gondolom, hogy ez a folyamat erősödni fog. Tehát nekünk ki kell tartani egész addig, amíg a közép-európaiak után a nyugat-európai emberek is elég erősek lesznek ahhoz, hogy a demokratikus eszközeiket, a választást arra tudják fölhasználni, hogy a vezetőiket rákényszerítsék, hogy az embereknek tetsző és az emberek által támogatott, vagyis a bevándorlást elutasító politikát folytassanak. Én az elmúlt két évben ezt stratégiai vonalat követtem, és nem hiszem, hogy tévedtem volna.

Először is Franciaországban elsöpörték a teljes politikai elitet. Nincs már meg a szocialista párt vagy csak a romjai vannak meg. És a mi testvérpártunk, a Köztársaságiak Pártja Franciaországban, amit korábban Sarkozy elnök úr vezetett, aztán később Fillon miniszterelnök úr, bizony mi is kaptunk egy taslit, és bennünket is kitessékeltek a kormányzati hatalom főtermeiből. Tehát a hagyományos francia elitet a francia nép félreállította, fellázadt vele szemben. Hogy mit választott pontosan helyette, ezt, nos, még senki sem tudja, ezt mi magunk is csak most ismerjük meg, ahogyan az új elnök egyre-másra mutatja be a Franciaországra és Európára vonatkozó terveit. De biztos: az elégedetlenség repítette őt az elnöki székbe. Ausztriában teljesen nyilvánvaló a helyzet. Amikor először voltam miniszterelnök, akkor is volt egy kísérlet arra, hogy Ausztriában jobboldali kormányt alakítsanak, akkor a bevándorlásellenesség kevésbé volt fontos, de egy nemzeti alapokon álló, konzervatív értékeket képviselő jobboldali kormány próbáltak alakítani még Schüssel kancellár vezetésével. Világbotrány lett belőle. Rajtunk kívül nagyon kevesen maradtak szolidárisak az osztrák emberekkel és az osztrák kormánnyal. Most volt egy választás, ugyanez a kombináció jött létre. Jobboldali, bevándorlást elutasító, keresztény alapokon álló, konzervatív kormány kezdte meg a működését Ausztriában, és úgy tűnik, hogy kisebb tányércsörgést most figyelmen kívül hagyva összességében a világ tudomásul vette, hogy ez az élet új rendje Ausztriában. És Németországban a bevándorlás kérdése megváltoztatta a politikai erőviszonyokat. Egy szeptemberi-októberi német választás után, karácsonyhoz közeledve még mindig nincs ott kormány. Hogy mi lesz ebből, azt meg senki sem tudja. Tehát én nem mondom, hogy az európai emberek megnyerték már a bevándorlásról folytatott vagy a bevándorlás körül zajló csatát, nem mondom, hogy sikerült már helyreállítaniuk a demokráciát, nem mondom, hogy sikerült már érvényt szerezni a népakaratnak, mert a vezetők sok helyütt még ezt nem fogadják el, de a folyamat, hogy a szemünk előtt játszódik le, ebbe az irányba tart.

Először is azt javaslom mindig a németeknek is, de Európa más országainak is, hogy legyenek velünk szolidárisak. Ők szolidaritásról beszélnek, de nem szolidárisak velünk, hiszen Magyarország a déli határainál nemcsak Magyarországot, hanem egész Európát védi. A V4-ek segítettek nekünk meg az osztrákok, küldtek rendőröket, katonákat, különböző egyenruhás egységeket, de más nem, senki más nem küldött segítséget. És az anyagi teherből sem vállalt részt senki sem, a védekezés teljes költségét mi álljuk, több ezer új rendőrt és határőrt kellett szolgálatba állítanunk, fizikai határzárat kellett kiépítenünk, és ezt mind kizárólag a magyar állampolgárok pénzéből, adójából és költségvetéséből tettük. Az unió csak olyasmire ad pénzt, amit kétséges, hogy miképpen tudunk felhasználni, alapvetően emberi jogi programok, migránsokat védő eljárások meghonosítása, és így tovább, tehát az ellenkező irányú folyamatokat támogatja, mint amit a magyar emberek látni szeretnének Magyarországon. Tehát magunkra hagytak bennünket, mi védjük őket; ők azért ülhetnek viszonylagos kényelemben és nyugalomban a kontinens belsejében, mert mi itt, a szélén védjük őket. Tehát ezek után követelésekkel fellépni Magyarországgal szemben nem szolidáris dolog. Úgyhogy én ezeket az érveket szoktam elmondani. És hogy nyomatékot is adjunk ennek, mert ez az álláspont nemcsak Magyarországé, hanem a visegrádi négy országé, lengyeleké, szlovákoké, cseheké is, most úgy döntöttünk, hogy egy jelentősebb pénzügyi segítséget nyújtunk Olaszországnak, amely azzal küszködik, hogy hogyan tudja a tengeri határainál föltartóztatni a meg-megújuló migránshullámokat. Minden elemzés, európai uniós, NATO-szakértői, kutatóintézeti jelentés azt mondja, hogy a következő években – tehát nem évtizedekről beszélek, hanem években – sok tízmilliós mozgás indul meg vagy folytatódik, erősödik fel Afrikából Európa irányába, és ennek egyik útvonala – nem az egyetlen, de egyik útvonala –Olaszországon keresztül vezet Európába. Azt az útvonalat le kell zárni, Olaszországot meg kell védeni. Ha Olaszországot nem védjük meg, akkor Európát sem tudjuk megvédeni, hiszen éppúgy, ahogy igaz volt, hogyha Magyarországot nem tudjuk megvédeni, Európát sem tudjuk megvédeni, ez a taljánok esetében is igaz. Ezért egy jelentős pénzügyi támogatást adott a négy visegrádi ország Olaszországnak.

Szóval mint mondtam, számítok rá. Mindig is az volt az álláspontom, hogy Európában – független attól, hogy melyik országban éppen milyen állapotban van a demokrácia eszménye – azért összességében demokratikus kontinensről beszélhetünk. És ezért a vezetők akarata és a nép akarata hosszú távon nem maradhat egymástól távol. Egy évvel ezelőtt sokkal távolabb volt. Tehát egy évvel ezelőtt sokkal bevándorláspártibbak voltak a vezetők, mint ahogyan gondolkodtak erről az emberek. Ez a távolság csökkent. Nem az emberek közeledtek a vezetőkhöz, a vezetőknek kellett belátni, hogy szedhetik a sátorfájukat, útilapu talpra kötve, hogyha folytatják azt, amit eddig tettek. Ez a folyamat zajlik a szemünk előtt. Biztos vagyok abban, hogy előbb-utóbb az európai emberek akarata és a vezetőknek a politikája össze kell, hogy érjen, ismét találkozzon. Ez a demokrácia rendje. Időként ez különválhat, bizonyos távolság tán fönn is maradhat a népakarat meg a vezetői szándék között, de azért hosszú időn keresztül nagy távolság nem tud fennmaradni.

Először is Lengyelországban a bevándorlást illetően én összhangot látok az ország miniszterelnöke, vezető és a lengyel nép között. A lengyelek elsöprő többsége ugyanúgy gondolkodik, mint a magyarok, elsöprő többsége a kereszténységet – ami most itt nem vallási kérdés, hanem egy kulturális berendezkedés – meg akarják védeni, lengyelek akarnak maradni, mint ahogy mi is magyarok, tehát a nemzeti identitást meg akarják védeni, ők akarják megmondani, hogy ki tartózkodhat az ország területén, és ki nem, és nem akarják megengedni, hogy a lengyel vagy nálunk a magyar függetlenség fontos kérdéseiben ne Varsóban vagy Budapesten, hanem valahol máshol, mondjuk, Brüsszelben döntsenek. Ezt nem fogadjuk el. Tehát a lengyelek, ha szabad ilyet mondanom, szellemi, intellektuális tekintetben nagyjából olyan állapotban vannak, mint mi. És ez európai mércével mérve jónak mondható. Most Lengyelországot súlyos támadások érik. Méltánytalan, az, amit tapasztalunk. Mélyen igazságtalan. Lengyelország menekültkérdésben is jól teljesít, bevándorláskérdésben, migránsügyben is jól teljesít, csak más természetű kötelezettségei vannak, mint Európa déli államainak. Ne felejtsük el, hogy tízezer szám vannak migránsok, akik a volt szovjet területekről érkeztek Lengyelországba. Lengyelország semmilyen segítséget nem kap az ellátásukhoz, és több mint egymillió ukrán tartózkodik már most Lengyelországban. Tehát egy nagy nyomás éri azt az országot keleti irányból. Ezt semmilyen tekintetben nem veszi figyelembe az EU. Az EU egy kaptafára akar mindent ráhúzni, és azt gondolja, hogy csak azok a problémák léteznek a világon, ami a nyugati országokban tapasztalható, a mi saját problémáinkat pedig egész egyszerűen nem hajlandó elfogadni. Lengyelország ennek a gondolkodásmódnak az áldozata. Tehát több tiszteletet és több méltányosságot kellene adni Lengyelországnak. Másfelől ne dugjuk homokba a fejünket. Ugye, Lengyelország Közép-Európa zászlóshajója, Lengyelország nélkül nincs Közép-Európa, erős Lengyelország nélkül nincs erős Közép-Európa. Mindenkinek, aki ebben a térségben él, akkor is, ha nem lengyel, hanem például magyar, az az érdeke, hogy Lengyelország egy sikeres ország legyen. Nélküle nem tudunk kellő súllyal fellépni. A közép-európai összefogásnak az igazi tőkesúlyát a lengyelek adják. Amikor tehát valaki megtámadja Lengyelországot, mint ahogy ez most Brüsszelből történik, akkor megtámadja egész Közép-Európát. Tehát nekünk szolidárisnak kell lennünk a lengyelekkel. Meggyőződésem, hogy az a magyar nemzeti érdek. Most nemcsak a barátságról meg az igazságról beszélek, habár azok is súlyos érvek, hanem Magyarország nemzeti érdekeiről beszélek. Nekünk az az érdekünk, hogy teljes mellszélességgel kiálljunk Lengyelország mellett, és tegyük világossá, hogy semmilyen Lengyelországot megbüntető európai döntés nem tud létrejönni, mert Magyarország élni fog azzal a lehetőségével, hogy azt megakadályozza. Én személy szerint is ezt az álláspontot képviselem.

Olyan nagyon engem nem hoz lázba, hogy mit mondanak mások. Nem vágyom az elismerésükre, és nem azért teszem, amit teszek, hogy a nyugatiak megsimogassák a buksimat, hanem azért, mert meggyőződésem, hogy ez Magyarország érdeke, és e mellett ki kell állni. Kétségkívül harcolni okosan kell, ha lehet, szelíden, de mindig rendíthetetlenül, mert egyébként az ember mellkasára lépnek ebben a nagy tülekedésben, ami a világok, illetve a világban zajló nemzetek közötti verseny forgataga. Tehát itt ki kell állni az érdekeink mellett; még egyszer mondom: okosan, szelíden, de sziklaszilárdan kell harcolni. Beszélni akkor kell, amikor annak jelentősége van, most éppen van. Most világossá kell tenni az EU felé, hogy nem érdemes meg se indítani az eljárást Lengyelországgal szemben, hiszen semmi esély nincs arra, hogy azt végig tudják vinni, mert ott lesz Magyarország, és egy megkerülhetetlen útakadályt alkot, képez majd.

Ezt én is hallottam ilyesmit, mi nem kaptunk. Amit ebben a pillanatban ismerünk, az sovány, szegényes, és ráadásul rosszabb, mint ami eddig volt. Tehát van egy javaslat arra nézve, hogy akik az eurózónához csatlakoznak, azok kapjanak a belső reformjaikhoz segítséget, de ezt én porhintésnek tartom. Ha megnézzük az elmúlt tíz-egynéhány év gazdaságtörténetét, akkor a következőket fogjuk látni. Ahhoz, hogy valaki csatlakozhasson az Európai Unióhoz, amely egy pénzügyi kérdés, hiszen közös pénzt vezetünk be, ahhoz a gazdaságának a valóságos gazdaságnak, ahogy mondják a reálgazdaságnak – a mezőgazdaságnak, iparnak, szolgáltatásnak – meg kell közelítenie az európai uniós átlagot, ahova be akarunk lépni. Ezt reálkonvergenciának mondják a szakemberek. A kérdés tehát az, hogy milyen eszközök segítik az eurózónán kívül lévő országokat abban, hogy minél gyorsabban közelítsék meg, fejlettségi szintjüket illetően az eurózónában lévő országok átlagát, és az elmúlt tíz-egynéhány év azt mutatja, hogy a leghatékonyabb eszköz azoknak a pénzügyi alapoknak a működtetése, amit kohéziós alap néven írunk le, tehát ami éppen ezt a reálkonvergenciát hivatott elősegíteni. Tehát nekünk nem új eszközök kellenek, hanem az eddigi leghatékonyabb eszközt kell tovább erősíteni. Új eszközt akkor van értelme bevezetni, hogyha az hatékonyabb, mint az eddig bevetett eszközök voltak. Azonban azt mondom, hogy persze kísérletezzünk új eszközökkel, de a régit semmiképpen ne adjuk fel, azt erősítsük, annak a pénzügyi alapjait növeljük meg, és toljuk közelebb, húzzuk közelebb az Európai Unióba újonnan belépett országok átlagos fejlettségi szintjét az eurózóna fejlettségi szintjéhez. Úgyhogy én semmilyen új helyzetet nem látok e tekintetben. Agyalás, gondolkodás, víziók bemutatása kétségkívül zajlik, de ez nagyon messze van attól, hogy bármilyen döntés születhessen.

Szerintem ezek a javaslatok hamvába holtak. Az Európai Unió egy Alapszerződés, egy dokumentum talaján áll, abban semmi ilyen lehetőség nincsen benne, ráadásul a hét évre szóló költségvetések elfogadását egyhangúlag kell megtenni, tehát minden tagállamnak, így Magyarországnak is széles lehetősége van arra, hogy érdekeit érvényesítse. Azt is fogom tenni, ha április után ez még az én feladatom lesz.

Nem látok ilyet. Még egyszer mondom: Európában van egy jogrendszer, ami megmondja, hogy mit lehet, és mit nem. Magyarország biztonságban van, ráadásul az európai uniós forrásokat sem tekintem, sosem tekintettem csodaszernek. Magyarországon valamiért ez a közbeszédben így tűnik fel. Magyarország nagyon sok pénzt fizet be az unióba, onnan komoly forrásokhoz is jut, és a Magyarországon működő nyugat-európai cégek komoly gazdasági lehetőséget kapnak Magyarország területén, komoly profitot állítanak elő, aminek egy részét haza is viszik. A szakértői konszenzus, egyetértés úgy fest, hogy az Európai Unió jól jár azzal, hogy pénzt ad nekünk. A nyugat-európai államok, akik egyébként forrásokat adnak Közép-Európának, valójában keresnek rajtunk. Tehát amikor ők úgy lépnek fel, minthogyha adományokat nyújtanának Közép-Európának, akkor csak azért nem nevetek, mert a tisztelet ezt nem teszi lehetővé, de valójában ők keresnek rajtunk. Úgyhogy nem érdemes a magyaroknak kalaplevéve, kezükben kalapjukat szorongatva toporogni a küszöbnél és hálálkodni, ugyanis semmi olyasmi nem történik, amiért hálásnak kellene lennünk. Az egész EU-s pénzügyi rendszer, ideértve a Magyarországra érkező pénzeket is, közös és kölcsönös érdekeken nyugszik. Azoknak is legalább olyan jó, akik adják. Egyébként pedig a magyar gazdaságot lehet működtetni uniós források nélkül is. Én nem javaslom…

Igen, de ez nem így van. A növekedés motorja a magyar emberek munkája. Nekünk világszínvonalú munkásaink vannak, Magyarországon világszínvonalú gyárak működnek, nem azért világszínvonalúak ezek a gyárak csak, mert világszínvonalú technológiák vannak benne, ez igaz, hanem mert vannak Magyarországon munkások, akik ezt tudják működtetni. Úgyhogy Magyarországnak nem kell megijedni, Magyarország nincsen rászorulva senkinek a pénzére, Magyarország a saját lábán áll, és ha az unión belül esetleg megváltoznának a pénzügyi folyamatok, akkor a magyar gazdaságpolitika elég rugalmas ahhoz, hogy alkalmazkodjon ehhez a helyzethez. Ma amikor egyébként uniós források rendelkezésre állnak, amikor az EU-n belül nagy mennyiségű pénz áramlik, az az ésszerű politika, amit most folytatunk, de ha ez nem így lenne, nem áramolnának ezek az összegek, akkor majd adjusztálnánk, hozzáigazítanánk a politikánkat az új helyzethez. Akkor is megállnánk a lábunkon, akkor is lenne növekedés, akkor is sikeresek lennénk, tehát én azt akarom mondani, hogy Magyarország nyugodtan bízhat a saját erejében. Magyarország egy olyan ország, amelynek a pénzügyei rendben vannak, a munkaerőpiaca rugalmas. Egy olyan országról beszélünk, ahol az emberek tudnak és akarnak is dolgozni. Az elmúlt években a mi kormányunknak az volt a feladata, hogy lehetőségeket adjon az embereknek, minél több lehetőséget nyisson ki. Sosem hittem abban, hogy a kormányok meg tudják oldani bárkinek az életét, mindenkinek meg kell oldania a sajátját, de ehhez lehetőségek kellenek. Nekünk az a dolgunk, hogy kapukat nyitogassunk, hogy legyen lehetőség, és a magyarok megpróbáljanak ezzel élni és én azt tanultam meg az elmúlt hét-nyolc esztendőben, hogyha van lehetőség, akkor a magyarok azt ki fogják használni. Egyre többen dolgoznak, egyre többen vállalkoznak, tehát nekünk nem kell megijedni, mert az erő, ennek az országnak az ereje saját magunkban van. Meg fogunk állni a lábunkon akkor is, ha az uniós szabályozás így vagy éppen amúgy vagy éppen harmadik fajta módon alakul a jövőben.

Ezt inkább nem ismételném itt meg, mert született elégedetlenkedő vagyok, ha a munkáról van szó. Ez összefügg egy kicsit a kereszténységgel is, mert a kereszténységnek egyik fontos vonzereje az a tökéletlenség beismerése, és semmi sem lehet tökéletes, ami emberi. Az isteni dolgok lehetnek tökéletesek, de az emberi dolgok nem. És ez azt jelenti, hogy folyamatosan lehetőségünk van a javításra. Tehát nincs olyan pillanat, amikor az ember hátradőlhetne, és azt mondhatná, hogy most már rendben vannak a dolgok, mindig lehetnének még inkább rendben. És egy kormánynak nagyon fontos, hogy ez a fajta elégedetlenség, ez a fajta, saját munkájával szembeni magasabb elvárás állandóan jelen legyen. A miniszterelnöknek az a dolga, hogy ezt képviselje a miniszterek felé, én ezt meg is szoktam tenni. Én megemelem a kalapomat a minisztereim előtt, mert rengeteg munkát végeztek, sokat dolgoztak. Valami ebből talán látszik is. Ez összefüggésben is lehet azzal, hogy az elmúlt években szinte minden évben mindenki léphetett egyet előre Magyarországon, az ország, mint közösség is ment előre, és a családoknak is sikerült előrébb jutni, mint ahol az előző esztendőben voltak. És ebben mindenkinek benne van a munkája, még a kormányé is, úgyhogy karácsonykor inkább az elismerés hangján beszélek, de az elismerés nem azonos az elégedettséggel. A kereszténység pedig ad egy új, kicsit váratlan feladatot is a számunkra, mert most persze karácsonykor, amikor Jézus Krisztus születését várjuk, természetesen vallási szempontból tekintünk a karácsonyra, de 2017-ben az is kiderült, hogy van itt valami, ami erősebb, mint azt sokan gondoltuk volna. Ez pedig az, hogy a mindennapi élet keresztény alapjai erősebbek Európában, és az emberek jobban ragaszkodnak ezekhez az alapokhoz, mint azt nagyon sokan gondolták volna. Tehát az emberekben ma egy elemi igény van arra, hogy a kereszténységet meg kell védeni, és ilyenkor nem vallásról beszélnek, nem istenhitről. Az egy bonyolult dolog, hanem arról, hogy a világunk, még azoké is, akik semmilyen formában nem tudnak találkozni, vagy eddig nem találkozhattak a Jóistennel, azoknak az embereknek az élete is a krisztusi tanítás alapján van berendezve, mert a mi társadalmunk keresztény értékek alapján áll. Békesség, derű, megbocsátás, egyenlőség, férfi-nő egyenjogúsága, család tisztelete, a nemzeti közösség értékei, ezek mind olyasmik, amiket az istenhittől függetlenül mindannyian vallhatunk és vallunk is, akik egyébként, mondjuk, itt élünk Magyarországon vagy Európában. És most úgy látják az emberek, szerintem helyesen, hogy ez mind veszélybe került, ez most támadás alatt van. Ezt meg kell védeni, és kinek kellene ezt a védekezést vezetni, ha nem a választott vezetőknek minden országban, így Magyarországon is. 2017-ben én azt tanultam meg, hogy a következő években, de talán évtizedekben is a kereszténység védelme a választott politikai vezetők elsőrendű feladata lesz.

Tisztelettel köszöntöm Önöket. Köszönöm szépen a meghívást is. Külön tisztelettel köszöntöm a MAGOSZ vezetőit. Elnök urukkal éppen most próbáltuk itt, a padsorokban fölidézni, hogy mikor is kötöttünk először megállapodást egymással. Olyan régen volt, hogy már szinte ködbe vész, de valahol 1994 tájékán működtünk – most a legnagyobb kormányzópárt nevében beszélek – együtt a MAGOSZ-szal, és jól emlékszem azokra az időkre, valamikor 1997 tájékán, amikor együtt kellett először nagy nyilvánosság előtt sorompóba lépnünk, hogy megakadályozzuk az akkori kormány külföldiek számára történő földértékesítését. A fiatalabbak talán nem is emlékeznek még erre, az idősebbek azonban jól emlékezhetnek arra, hogy most azért tudunk beszélni a jövő magyar agrárpolitikájáról, mert akkor, a kilencvenes évek derekán a MAGOSZ-nak és a parlamentben akkor helyet foglaló polgári, nemzeti és keresztény erőknek – köztük nekünk – közös erőfeszítéssel, egy népszavazás kezdeményezésével sikerült megakadályoznunk, hogy a magyar termőföldet korlátok nélkül értékesítsék, és így a külföldiek számára is megszerezhetővé tegyék.

Tisztelt Hölgyeim és Uraim!

Régi, kipróbált szövetség tehát ez. Emlékszem arra, hogy nem is volt az időjárás mindig olyan napfényes, mint most, nem is mindig gyülekeztünk össze ilyen pompázatos körülmények között, mint most. Emlékszem a vidéki kultúrházakban tartott rendezvényeinkre, erődemonstrációinkra meg toborzókampányainkra. Emlékszem azokra az időkre is, amikor még nem a nap sütött ilyen fényesen, hanem sár volt és eső.

Tisztelt Hölgyeim és Uraim!

Örülök azonban, hogy az idők ilyen nagyot fordultak, és ahogy most itt körülnézek, és látom Önöket, az a benyomás alakul ki az emberben, hogy talán nemcsak az agrárium, de az ország sorsát is nyugodt szívvel rá lehetne bízni erre a gyülekezetre. Ebben az értelemben a kisgazda politikai hagyományt a mindenkori kormánynak – legalábbis, ha az nemzeti kormánynak tekinti magát – folytatnia kell az előttünk álló évtizedekben, sőt évszázadban is.

Tisztelt Hölgyeim és Uraim!

Azért vagyok itt, mert megtudtam, hogyha csak egy napra is, de ismét kétkamarás parlamentünk van, és miniszterelnökként kötelességem, hogy megnyerjem a tisztelt felsőház támogatását a kormány munkájához. Hölgyeim és Uraim, ez csak félig vicc, mert a Nemzeti Agrárgazdasági Kamara a képviselt taglétszámot tekintve az egyik legnagyobb, ráadásul súlya is az elsők közé helyezi, vagyis akár numeráljuk, akár ponderáljuk, mindenképpen jelentős szervezetről beszélünk. A magyar jövő egyik oszlopáról beszélünk, ha az agrárgazdasági kamarára gondolunk, és én is így köszöntöm Önöket itt, az Országgyűlésben. Gratulálok a választott képviselőknek, külön gratulálok a szervezet megújulását célzó választásokon tapasztalt kimagasló részvételi arányhoz. Ez a részvételi arány európai összevetésben is kiemelkedő. Ez azt mutatja, hogy a gazdáknak szívügye az agrárium állapota, és nemcsak a szívük ügye, de a részvétel azt mutatja, hogy Önök készek is tenni a sorsuk jobbításáért. Ez példaértékű egész Magyarország számára. Nem hallgathatjuk el, különösen most, hogy meghallgattam az elnök urat, hogy munka még bőven lesz, és messze még a közös munkánk vége. Azt mondta az elnök úr, hogy az egységnyi földterületre eső megtermelt érték egy fontos szempont. Ez így van. Ha én mondom, ha én látom ezt a számot, azt mondom, hogy na, jócskán le vagyunk maradva, de ha a kamarai elnök beszél, akkor ő azt mondja, hogy nagy fejlődési potenciál van még ebben.

Tisztelt Hölgyeim és Uraim!

A magyar gazdaságnak három kincse van. Elsőként a magyar emberek, másodikként a föld, és harmadikként a víz. Természetesen ennél számosabb összetevőből áll Magyarország gazdasági képlete. Kell például mindezekhez még energia, technológia, ipar és pénz is, de ez a három – a magyar emberek, a föld és a víz – olyan fundamentális adottságunk, amelyek védelme és gazdagítása a mindenkori magyar kormány elsőrendű kötelessége. Magyar kézben lévő föld nélkül nem lehetne jövője Magyarországnak, saját jövője biztosan nem. Hogy egyáltalán van értelme nekünk most itt közösen tervezni a jövőt, az a Nemzeti Agrárgazdasági Kamarának is köszönhető. Önökkel vállvetve küzdöttünk, hogy a földet magyar tulajdonban tartsuk, hogy az európai agrárpolitikát ne térítsék el eredeti céljától, és hogy a magyar gazdáknak is megérje művelni a földet.

Intő példáért nem kell olyan messzire mennünk. Van olyan ország, ahol óvatos becslések szerint a termőföldek egyharmada – pesszimista számítások szerint is közel fele – közvetve vagy közvetlenül már külföldiek kezében van. Áll a bennszülött földműves, és nézi, hogy a külföldi tulajdonos ugyanazt csinálja, amihez ő is ért. Lehet, hogy nagyobb és korszerűbb az eszközparkja, de biztosan közömbösebben ver a szíve. Hiába, hogy ezt csinálta ő is, az apja is, a nagyapja is, hiába éltek ebből nemzedékeken keresztül. Áll a bennszülött földműves, legyint, majd szomorúan elmegy Spanyolországba vendégmunkásként epret szedni. Nos, ez az, tisztelt Hölgyeim és Uraim, ami Magyarországon, legalábbis amíg én vagyok a miniszterelnök, nem fordulhat elő. Magyarország egyetlen más nemzetnek és más országnak sem lesz az előkertje. A mi nemzeti egyszeregyünk úgy hangzik: ez a mi földünk, a mi munkánk, minket illet, és nekünk is kell, hogy hasznot hajtson.

Tisztelt Hölgyeim és Uraim!

Kellő szerénységgel és óvatos büszkeséggel mondom, hogy eddig nem végeztük rosszul a dolgunkat. A számok mindenesetre biztatóak. Amióta a magyarok a mi kezünkbe adták a kormányrudat, az Önök segítségével is, tehát 2010-től errefelé a magyar mezőgazdaság növekedése az első három között volt az Európai Unióban. A mezőgazdaság teljesítménye több éves távlatban kedvező képet mutat. A mezőgazdaság kibocsátása 2010 és 2017 között folyó áron több mint 50, változatlan áron több mint 25 százalékkal növekedett. A mezőgazdasági termelés jövedelmezőségét mutató termelési tényezők, azoknak a jövedelme, mintegy 80 százalékkal emelkedett hét év alatt. 2010 és 2017 között az agrárexport közel kétharmadával, az agrár külkereskedelmi többlet majdnem 70 százalékkal növekedett. A mi fölfogásunk szerint, tisztelt Hölgyeim és Uraim, a magyar embernek nem arra van szüksége, nem azt akarja, hogy mások megoldják az ő életét. Mi úgy ismerjük a saját fajtánkat, hogy inkább lehetőséget akar, és ha ezt megkapja, majd elboldogul ő saját maga, független, szabad és maga ura emberként. Az elmúlt hét évben ezért – talán a magyar történelemben is példátlan – nagyszabású támogatási rendszert vezettünk be. A hazai termelők 2017-ben a közvetlen támogatások révén a 2010-es értéknél 52 százalékkal több, vagyis 396 milliárd forinthoz jutottak. A 2010. évi mintegy 13 milliárd helyett közel 63 milliárd forint összegű forrás van termeléshez kötött módon, mely az Önök számára elérhető. Magyarország az elmúlt hét év során minden évben lehívta az előlegfizetési lehetőséget az Európai Bizottságnál. Minden évben jelentős összegű kifizetéseket hajtottunk végre már a tárgyév októberétől, ezzel is segítve az őszi munkák elvégzését és a termelők likviditását. 2017-ben minden korábbinál magasabb, mintegy 220 milliárd forint kifizetésére került sor a közvetlen támogatások és az átmeneti nemzeti támogatások keretében. 2010 és 2017 között – írd és mondd – összesen 2.726,2 milliárd forint közvetlen támogatást fizettünk ki.

Tisztelt Hölgyeim és Uraim!

A nemzeti támogatásokra fordítható összeg a 2010. évi mintegy 50 milliárd forintról 2017-re mintegy a duplájára emelkedett, jelentős részben a „Több munkahelyet a mezőgazdaságban” programnak köszönhetően. A program keretében 2020-ig a lehető legmagasabb nemzeti forrásokat biztosítjuk a szarvasmarha-, a tej-, a juh- és a dohányágazat számára. Kiemelt figyelmet fordítottunk azokra az ágazatokra, amelyeket az Európai Unió nem támogat. Ezért a baromfi- és sertéságazat támogatása a 2010-es évhez képest 3-, azaz háromszorosára növekedett. Az agrárium forgóeszköz finanszírozását kedvezményes hitelkonstrukciók segítik, valamint a fagy- és jégkárral sújtott, illetve piaci válságok által érintett tej- és sertéságazatban aktív termelők kamat- és költségmentes hiteleket vehettek igénybe. Az Agrár Széchenyi Kártya Folyószámlahitel fontos szerepet tölt be ebben az ágazatban. Ma már az egyéni gazdaságok folyószámlahitel-állományának a felét ez a konstrukció adja. Kellő szerénységgel azt is megemlítem, hogy sikeresen kezeltük a különböző piaci válságokat, többek között a 2014. évi meggytúltermelés okozta piaci válságot, a 2014 és 2016 közötti nemzetközi sertés- és tejpiaci válságot, illetve a 2016-2017. évi madárinfluenza hatásait a baromfiágazatban.

Tisztelt Hölgyeim és Uraim!

Mint a gazdaság majd’ minden területén, a mezőgazdaságban is komoly kihívást jelent az agrárnépesség elöregedése. Minden tiszteletünk mellett meg kell ezt állapítanunk, hiszen a demográfia nem illemtan, hanem ténykérdés. Ezért a versenyképesség javítása érdekében megpróbáltunk kiemelt figyelmet fordítani arra, hogy a fiatal és megfelelő szakmai felkészültséggel rendelkező termelők fejleszteni tudják a vállalkozásaikat. Megváltoztattuk a dolgok rendjét, és a 2010-es választásokat követően kiemelt birtokpolitikai irányvonal lett a kis- és közepes gazdaságok és a fiatal mezőgazdasági termelők támogatása. Az állami földek a nagyoktól a kis- és középbirtokokhoz kerültek. Megpróbáltam megbízható számokhoz jutni. Azt mondhatom, hogy 2010 előtt az állami földeket mintegy hatszáz cég használta, hasznosította, ma pedig azt tudom mondani Önöknek, hogy az állami földeket – csak ha az eladást tekintem, hiszen nagy mennyiségben adtunk el állami földeket – 30 ezer vállalkozó és magánszemély vásárolta meg. Mondhatjuk tehát azt, hogy az állami földekhez való hozzáférés a nagy gazdaságoktól radikálisan elmozdult a közepes és kisvállalkozók irányába.

Tisztelt Hölgyeim és Uraim!

Büszkék lehetünk arra is, azokra a döntéseinkre is, melyek értelmében a vidékfejlesztési program forrásait kiemelkedően magas arányban, több mint 50 százalékban beruházásokra és főleg munkaigényes ágazatokra – élelmiszeripar, állattenyésztés, kertészet – különítettük el. Önök is tudják, hogy bevezettük a 80-20-as szabályt, és a mostani döntésekből látható, hogy ennek nyertese leginkább az agrárközéposztály volt. Óriási volt a jelentkezés a támogatásokra. Ma az látható, hogy minden második gazda nyert a beruházások esetében. Ez azt jelenti, ma az történik, hogy sok kisebb gazdaság nyer szemben a kevés, de sokat igénylő naggyal szemben, ahogy az 2010-ig egyébként divatban volt. Szeretném elmondani Önöknek azt is, hogy az agrár-környezetgazdálkodási pályázatokat két körösen írtuk ki. A keretet megemeltük 270 milliárd forintra, így a pályázatot benyújtó gazdák több mint 70 százaléka nyert támogatást. A szőlő- és gyümölcsültetvényes gazdák között 85 százalék lett a támogatottak aránya, az ökológiai gazdálkodás keretében kiosztott támogatást pedig megháromszoroztuk, és ennek keretében 62 milliárd forintról döntöttünk, a gazdák 99 százalékát tudtuk így támogatni. Az állattartó telepek korszerűsítésére meghirdetett pályázatok keretében eddig 90 milliárd forint támogatást ítéltünk meg. Borászatok és kertészeti üzemek támogatására eddig összesen mintegy 60 milliárd forint támogatásról döntöttünk. Ismerem az Önök véleményét, igazuk is van, mindez mehetne gyorsabban is, haladhatnánk gyorsabban is, de ezek az arányváltozások, amelyeket elértünk az elmúlt években, jól mutatják, hogy milyen mértékben, mekkora nagyságrenddel nőtt meg az a munka, amit el kell végeznünk. Amikor régen néhány nagygazdaság jutott támogatáshoz, az gyorsabban ment, hamarabb jutottunk a végére. Most azonban, hogy a támogatottak száma nagyságrendekkel megnőtt, lassabban is haladunk, ezért a megértésüket és a türelmüket kérem.

Tisztelt Hölgyeim és Uraim!

A nemzetstratégiai célunk nagyon egyszerű: a Közép-Európába silányabb minőségben érkező dömpingáruk helyett mi, magyarok képesek vagyunk jó minőségű magyar élelmiszert előállítani. Meggyőződésem, tisztelt Hölgyeim és Uraim, hogy a magyar agrárium jövője ígéretes, azonban azt is kell tudnunk, hogy veszélyek is leselkednek ránk. Az agrárgazdasági kamara vezetői a megmondhatói annak, hogy hány csatát kellett megvívnunk Brüsszelben, ott a fényes tekintetű bürokraták az uniós költségvetésből egyre nagyobb összegeket akarnak más célokra fordítani, például az illegális bevándorlás okozta problémák eseti megoldására. Brüsszeli felvetés szerint a pénzeket a hagyományos fejlesztési alapokból, így a közös agrárpolitika alapjaiból akarták elvenni. Itt arról van szó, hogy nyakunkra hoznak olyan milliókat, akiket mi nem hívtunk, és a cechet is velünk akarják kifizettetni. Az elmúlt hónapokban világossá tettük, hogy ezt a megoldást semmi esetre sem tartjuk elfogadhatónak. Az agrártárca jól küzdött, és a tagállamok többsége elfogadta azt a magyar álláspontot – a legutóbbi szavazás eredményéből ez világosan kiolvasható –, hogy a jelenlegi ciklus agrárpolitikai pénzalapjait ez a veszély nem fenyegeti. Azonban 2020 után ebben a témakörben komoly küzdelmek várhatók. A magyar kormány álláspontja világos, a kamarával egyeztettük, az az álláspontunk, hogy a jövőben is megfelelő forrásokkal támogatott, közös európai agrárpolitikára van szükség. Ezt a harcot azonban még meg kell vívnunk, és közösen kellene megvívnunk.

Tisztelt Hölgyeim és Uraim!

Végezetül. Azzal kezdtem, hogy csak félig vicc a kétkamarás parlament. Félig vicc csak, mert a Nemzeti Agrárgazdasági Kamara a kormány stratégiai partnereként eddig is számtalan törvénykezdeményezést elindított, szakértői munkájukkal és javaslataikkal Önök is hozzájárultak ahhoz, hogy a jogszabályok életszerűbbé váljanak, habár – ismerjük be, hogy – itt azért még van teendőnk bőségesen. Azt javaslom, tisztelt Kamara, hogy a közös munkát a továbbiakban is folytassuk. A kormány összesen 9, azaz kilencmilliárd forint támogatást ad az agrárkamarának. Önök a következő hét évben szakmai tájékoztatási programot hajthatnak végre 7 milliárd forint értékben, és a kamara építi ki majd 2 milliárd forintból az országos jégkárvédelmi és jégelhárító rendszert is.

Tisztelt Hölgyeim és Uraim!

Én is tudom, hogy az agrárkamara vezetősége ambiciózus terveket készül életbe léptetni, ezeknek az ismertetése nem az én dolgom, hanem a kamaráé. Azt viszont elmondhatom Önöknek, és itt a nyilvánosság előtt is vállalom, hogyha 2018 áprilisában ismét felhatalmazást kapunk a magyaroktól az ország kormányzására, akkor Önök számíthatnak ránk, és az Önök szakmai programját közösen hajthatjuk végre.

Tisztelt Hölgyeim és Uraim!

Végezetül emlékeztetem Önöket, hogy a magyar kormánynak, a magyar nemzeti kormánynak két fontos és jó oka van arra, hogy fönntartsa Önökkel, sőt megújítsa Önökkel a stratégiai szövetséget. Az első, hogy a magyar agrárium hagyományai és teljesítménye alapján a magyar gazdaság húzóágazata lehet. Mindig is tudtunk gazdálkodni, a génjeinkben van, értünk hozzá, tudjuk, hogy a szolgáltatás meg az ipar fontos, de Magyarország azért mégiscsak alapjaiban, érzésvilágában, genetikájában egy mezőgazdasági ország, és egy ilyen országban a mezőgazdaságnak húzóágazatnak kell maradnia. A második ok pedig az, hogy a magyar agrárium megerősítése Magyarország szuverenitásának és függetlenségének sarokköve. A magyar gazdák a magyar függetlenség és a magyar szabadság legfőbb őrei, márpedig ezen múlik a jövőnk. Magyarország, tisztelt Agrárkamara, számít Önökre.

Köszönöm megtisztelő figyelmüket!

Hajrá, Magyarország, hajrá, magyarok!

Jó napot kívánok! Tisztelettel köszöntöm Önöket. Két nehéz napon vagyunk túl. Ha jól számoltam, akkor a kilencvenes rendszerváltás óta Budapesten megrendezett nemzetközi találkozók sorában ez a negyedik-ötödik legnagyobb volt, ami komoly kihívások elé állított bennünket logisztikailag. Tizenhat miniszterelnököt és Kína miniszterelnökét láttuk vendégül. Mindenkinek szeretnék köszönetet mondani, aki részt vett a találkozók megszervezésében. Külön köszönöm a budapestiek türelmét és megértését, Magyarország számára ez fontos két nap volt.

A mai napon kerültek sorra a kétoldalú tárgyalások. Ha röviden akarom értékelni, akkor azt kell mondanom, hogy példátlanul sikeres tárgyalások vannak mögöttünk. Az eddig kialakított kínai–magyar együttműködést minden tekintetben sikerült megerősíteni. A korábban elhatározott közös projekteket sikerült a megvalósítás döntő pontjain átsegíteni, és megindítottuk a tárgyalásokat az előttünk álló évek Kínai Népköztársaság és Magyarország közötti együttműködéséről is, úgyhogy távlatok is vannak előttünk. Új dolgokról is megállapodtunk, és a következő időszakban dolgozni fogunk ezek végrehajtásán.

Hogy a magyar közvélemény is pontosan értse a mai tárgyalások jelentőségét, fontos elmondani, hogy Kína a következő években is és az idén is mintegy 6 és 7 százalék közötti növekedést fog elérni. Ez önmagában is magas szám, de képzeljék el ezt a kínai gazdaság volumenében. Ez egy hatalmas méretű növekedést jelent. Ez pedig azt jelenti, hogy a Kínai Népköztársaságnak óriási importra lesz szüksége; árukra, amiket be tud szállítani ebbe a hatalmas növekedésbe, és közben óriási termelési kapacitásai jönnek létre, és kínai vállalatok be fognak ruházni a világon számos helyen.

A világban ma verseny folyik azért, hogy ki tud jobban együttműködni Kínával, hogyan tudnak részt venni ebben a hatalmas kínai növekedésben a világ különböző országai. Ez Magyarország számára is egy komoly lehetőség, de egyben éles versenyben is kell helytállnunk. Szeretném világossá tenni, hogy minden európai ország benevezett ebbe a versenybe, a különbség csak az, hogy van, aki erről beszél, és úgy csinálja, van, aki nem beszél, de csinálja; de minden európai ország szeretne részt venni ebben a hatalmas nagy kínai fejlődésben. Magyarország startpozíciói jók, a közép-európai térségben a mi versenypozícióink kínai összefüggésben kifejezetten erősek. Kínába a legtöbb export innen megy, Magyarországról, a közép-európai térség országai közül a legtöbb árut mi szállítjuk oda, és ide érkezik a legtöbb kínai beruházás. Van egy versenyképes gazdasági szabályozó és adókörnyezetünk. Ideológiák helyett a józan észre alapozzuk a politikánkat. Van egy kölcsönös tisztelet Kína és Magyarország között, és nekünk, magyaroknak van egy jó földrajzi elhelyezkedésünk. Gondoljanak arra, hogy csak a 2016-os évben 2 milliárd 250 millió dollárnyi exportot, vagyis árut szállítottunk Kínába. Az idei év még magasabb lesz. Ez azt jelenti – a magyar közönségnek mondom –, hogy mintegy 600 milliárd forintnyi árut vittünk ki, és az érte kapott pénz pedig beérkezett a magyar gazdaságba, ami itt van, és dolgozik. Ez magyar léptékkel mérve rendkívül fontos.

A megállapodások közül néhány konkrétat is szeretnék megemlíteni. A mezőgazdasági miniszterünk az előbb aláírt egy olyan megállapodást, amellyel lehetővé válik, hogy kukoricát és mézet is szállíthassunk, exportálhassunk Kínába. Ez jó hír a gazdáknak. Az előbb aláírtunk egy megállapodást a magyar Eximbank részéről. 500 millió dolláros hitelkerethez jut a magyar Eximbank, amit kihelyezhet a magyar gazdaságba. Ez jó hír minden magyar kis- és középvállalkozónak. 217 millió dolláros beruházási hitelt kapott a BorsodChem. Ez jó hír Kazincbarcikának. Egy 20 millió dolláros fejlesztés lehetősége nyílott meg a Magyarországon működő kínai elektromos buszgyár esetében, amely Komáromban van. Ez jó hír a komáromiaknak. Több magán megállapodás is született. Ezek közül csak azt emelem ki, hogy jó hír a sárváriaknak, hogy egy nagy termálprojekt valósul meg Sárvárról Csungkingban. És jó hír a szegedieknek, hogy a tegnapi napon 40 millió dollár értékben sikerült árut eladniuk, alapvetően paplant és textíliát. És a sort még hosszan folytathatnám. Ez jól mutatja, hogy mennyire fontos volt a mögöttünk hagyott nap.

Tisztelt Hölgyeim és Uraim!

Egyetértettünk a Kínai Népköztársaság miniszterelnökével, hogy ebben a térségben óriási fejlődési potenciál van. Itt olyan fejlesztéseket lehet végrehajtani, amelyek egy 4 százaléknál is nagyobb gazdasági növekedést eredményeznek. És számos olyan beruházást kellene végrehajtanunk, amelyhez elegendő tőke sem a magyar gazdaságban, sem az Európai Unióban nincs már, ezért is finanszírozzuk például a Budapest–Belgrád vasútvonalat kínai közreműködéssel. És van még számos ilyen projekt, amelyet kínai közreműködéssel tudunk a jövőben megvalósítani, és amely projektek rendkívül fontosak a Magyarországon és a környező országokban élő emberek számára.

Tisztelt Miniszterelnök Úr!

Szeretném megköszönni Magyarország nevében az elmúlt két nap értékes tárgyalásait.

Jó napot kívánok, tisztelt Hölgyeim és Uraim!

If I am informed correctly, I can speak Hungarian language. We have already one Chinese and one English speech, so now if you don’t mind I will speak Hungarian. Sorry.

Amikor készülődtem ide, Önökhöz, akkor azon gondolkodtam, hogy miért is hívtak meg engem ide, hiszen itt mégiscsak bankárok lesznek, és a bankárok és a politikusok barátsága a kutya-macska barátságra emlékeztet: egy háztartásban mind a kettőre szükség van, de azért mindenkinek megvan a maga karaktere. Mindig gyanús, ha egy miniszterelnököt meghívnak a bankárok közé, és akkor arra gondoltam, hogy ennek az lehet az oka, hogy azt a politikát, amit keleti nyitásnak nevezünk, mégiscsak 2010-ben egy új külpolitikai és külgazdasági irányt meghirdetve az a kormány tette közzé, az állt az élére, amelynek akkor én voltam a miniszterelnöke, és Matolcsy elnök úr volt a gazdasági minisztere. Egy kicsit úgy éreztem, hogy hazahívtak. Egy olyan politikának egy sikeres pillanatában hívtak meg engem ide Önök maguk közé, amelynek az elindításához a 2010-es magyar kormánynak is volt valamennyi köze.

Tisztelt Hölgyeim és Uraim!

Most már kaptunk arra választ, hogy én mit keresek itt, de az a kérdés, hogy a kínaiak miért jöttek el ide hozzánk, amire persze az is egy lehetséges válasz, hogy meghívtuk őket, és miután Kína egy közismerten udvarias ország, hát elfogadták a meghívásunkat. De lássuk be, hogy a kínai–magyar együttműködésnek azt a mélységét, amelyet ma elértünk, nagyon nehéz pontosan megmagyarázni, hiszen Magyarország mérete nem említhető ugyanabban az évben, nemhogy egy napon, mint Kína mérete. A magyar gazdaság mérete, teljesítménye, szintén nem említhető egy napon, és a magyar hadsereg csapásmérő ereje sem lehet indok, nem egy katonai szuperhatalomhoz látogattak el a kínai barátaink. Akkor miért jöttek? Miért olyan sikeres a kínai–magyar együttműködés? Nehéz erre pontos választ adni, de talán a történelemben is érdemes válasz után kutatni. Azt sem tudjuk pontosan, miért történt, hogy valamikor az 1940-es évek végén éppen Magyarország, egy teljesen más politikai rendszerű Magyarország volt az első Európában, amely elismerte a Kínai Népköztársaságot. Van tehát valami hosszú évtizedekre visszanyúló együttműködés a két ország között, és miután bár mi nem vagyunk nagy ország, de a múltunk hosszú, mi is szeretünk történelemben gondolkodni, és respektáljuk mindazt, amit a szüleink és nagyszüleink tettek előttünk például a kínai–magyar barátság érdekében.

De aztán gondolhatunk arra is, hogy 2010-ben történt valami Európában. 2008-ban volt egy pénzügyi válság. És 2008-2009-2010-ben mi, európai miniszterelnökök, huszonheten-huszonnyolcan egyfolytában arról gondolkodtunk, hogy mi a természete ennek a pénzügyi válságnak? Két válaszlehetőség állt előttünk. Az egyik, hogy egy konjunkturális válságról van szó, tehát a világgazdaságban vannak hullámvölgyek, és vannak hegycsúcsok, most éppen egy dekonjunkturális szakaszba léptünk, de ilyen szokott lenni. Az intézményeink erősek, a politikánk jó; úgy, ahogy mindig is lenni szokott, majd visszabillennek a dolgok, a dekonjunkturális szakaszok után konjunkturális szakaszok következnek, nincs tehát különösebb tennivaló. Csak ki kell tartani, túl kell élni, itt-ott kiigazításokat kell elvégezni. A másik lehetséges válasz az volt, hogy ez a válság nem konjunkturális természetű, hanem szerkezeti, és valójában ez a válság azt mutatja meg, hogy Európának komoly és mély reformokat kell végrehajtania azért, hogy versenyképes tudjon maradni az előttünk álló évtizedekben. Van olyan európai ország, és van olyan európai vezető, amelyik mind a mai napig konjunkturálisnak tekinti a 2008-as pénzügyi válságot, és vannak mások –Magyarország ide tartozik –, amelyik már 2010-ben is azt mondta, hogy itt bizony egy szerkezeti válságról van szó, és mélyreható reformok kellenek ahhoz, hogy mi, európaiak, nyugatiak és közép-európaiak tartani tudjuk a fölemelkedő új gazdasági hatalmakkal a versenyképességi lépést. Magyarország volt az első, amelyik ezt a helyzetértékelést nyíltan meghirdette, és ebből levont konzekvenciákat.

Amikor azt mondtuk, hogy keleti nyitás 2010-ben, és azt mondtuk, hogy el kell mennünk Kínába, és azt mondtuk, hogy föl kell venni a kapcsolatot, az ottani kommunista párt vezetőivel, föl kell venni a kapcsolatot az ottani állami vezetéssel, föl kell vennünk a kapcsolatot az ottani kamarával, ipari tőkével és pénzügyi tőkével, akkor ez azt jelentette, hogy levontuk a konzekvenciáját annak, hogy itt egy új korszak kezdődik. És Magyarország azóta is, mint az előbb hallhattuk, minden egyes kérdésben az elsők között mozdul meg. Elsőként üdvözöltük az „Egy övezet, egy út” elnöki programot. Elsőként vettünk részt az erről szóló tanácskozásokon. Elsőként írtuk alá az erről szóló megállapodásokat, és sorolhatnám tovább.

Tisztelt Hölgyeim és Uram!

Vagyis arról van szó, hogy mi egy új világgazdasági korszak megnyilvánulását látjuk Kína felemelkedésében. Ezt a történelmi eseményt nem rövidtávúnak tartjuk, szerintünk ez tartós lesz, hosszú ideig lesz ez domináns eseménye a világgazdaságnak, és mindenkinek előbb vagy utóbb ehhez az új realitáshoz igazodni kell.

Tisztelt Kínai Vendégeink!

Itt, Európában szokott vita lenni arról, hogy most akkor a kínai gazdasági növekedés lassul-e, vagy nem. Én, amikor ezeket a vitákat hallom, jókat szoktam derülni. Ugyanis közkeletű európai vélekedés, hogy most a kínai növekedés lelassult: 6,9 százalék. Az ellenzék szokott ilyeneket mondani a magyar növekedésről is, hogy hol lassabb, mint kellene, hol éppen csak eléri a potenciális szintjét, de mi tudjuk, hogy nemcsak a GDP százalékában kell számolnunk, hanem volumenben is számolni kell, ha növekedésről beszélünk. És egy 6,9 százalékos GDP-növekedés a kínai gazdaság volumenében egy iszonyatos szám. Az egy olyan hatalmas szám, amit Európában nagyon nehéz megérteni, és pontosan tudjuk, hogy egy kínai volumenben történő gazdasági növekedés 6,9 százaléka azt jelenti, hogy Kínában óriási lesz az előttünk álló években, sőt évtizedekben az importigény, és Kínának pedig szüksége lesz arra, hogy termelési kapacitásokat helyezzen ki a világ Kínán kívüli részére. Az igazság az, hogy ez egy verseny. Minden Kínán kívüli ország – ideértve az összes európai országot – versenyez azért a gazdasági lehetőségért, hogy szállíthasson Kínába, és fogadhasson kínai beruházásokat. Akkor miért ilyen kakofón a kínai fejlődésről szóló európai hangulat?

Tisztelt Kínai Vendégeink!

A helyzet az, hogy mindenki pontosan úgy látja, ahogy azt az előbb elmondtam, csak van, aki beszél erről, és van, aki nem beszél, van, aki nem beszél róla, de csinálja. Ha én megnézem az Európai Unió államainak kereskedelmi törekvéseit, megnézem a számaikat, akkor azt látom, hogy minden ország benevezett abba a versenybe, hogy hogyan tudna minél mélyebben részévé válni a kínai gazdasági fejlődésnek, hogyan szállíthatna oda, és hogyan fogadhatna onnan ide irányuló beruházásokat.

Tisztelt Hölgyeim és Uraim!

Mi úgy látjuk, hogy Magyarország jó startpozícióban van ebben a versenyben. Sőt, azt kell mondanom, hogy a közép-európai országok közül a legjobb helyzetben vagyunk a kínai együttműködésért folyó versenyben, hiszen a legtöbb export Közép-Európát tekintve innen megy Kínába. A legtöbb beruházás Kínából közép-európai összefüggésben ide érkezik, hozzánk. Van egy versenyképes környezetünk, egy alacsony adókkal dolgozó gazdasági rendszerünk, van egy ideológia helyett, józan észre épülő gazdaságpolitikánk, van Kína és Magyarország között egy kölcsönös tisztelet, és van egy jó földrajzi elhelyezkedés.

Tisztelt Hölgyeim és Uraim!

Ha csak azt nézzük, hogy a 2016-os évben 2,25 milliárd dollár exportunk volt, vagyis 2 milliárd 250 millió dollárnyi exportunk volt Kínával, az idei szám ennél jóval magasabb lesz, akkor, ha csak a 2016-os számokat nézzük is, azt kell mondanom, hogy 600 milliárd forint bevétel keletkezett magyar cégek számára az exportból itt, Magyarországon. Ez magyar viszonylatban, a magyar méretek mellett egy óriási teljesítmény, és fontos eleme a magyar gazdaságpolitikának.

Tisztelt Hölgyeim és Uraim!

Végül is azért jöttünk most itt össze, hogy ennek a gazdaságtörténeti, külkereskedelmi és reálgazdasági folyamatnak a pénzügyi hátteréről konzultáljunk. Én örömmel hallottam az előttem szólókat. Úgy látom, hogy ennek a gazdasági együttműködésnek, az előttünk álló kereskedelemfejlesztésnek, beruházás politikának létrejött a pénzügyi háttere a kínai és a magyar bankszektor együttműködésében. Ennek egy nyilvánvaló, evidens pillanatát ünnepeljük most itt együtt. Szeretnék köszönetet mondani a kínai bankrendszer képviselőinek. Az előbb gratulálhattam a kínai jegybank kormányzójának, most szeretnék köszönetet mondani az itt lévő kereskedelmi bankok vezetőinek is, amiért az elmúlt években megteremtették a kínai–magyar gazdasági együttműködés pénzügyi hátterét és alapjait. Köszönjük szépen! Reméljük, a jövőben is folytatni fogják a kínai–magyar gazdasági együttműködés finanszírozását, aminek eredményeképpen a 2010-ben elhatározott keleti nyitás minden évben újabb és újabb külkereskedelmi és beruházási rekordokat dönthet majd a kínai–magyar relációban.

Köszönöm megtisztelő figyelmüket!

Jó napot kívánok, tisztelt Hölgyeim és Uraim!

Egy izgalmas évet zár le a mostani budapesti csúcstalálkozó. A miniszterelnökök az előbb áttekintették az elmúlt év során elért eredményeket, és meghatározták a teendőket a jövőre nézvést. Nekem most csak az a tisztem, hogy röviden összefoglaljam a tanácskozásunkat.

Megerősítettük azt a fölismerést, hogy körülöttünk egy új világrend alakul ki mind a politikában, mind a gazdaságban. Ebben az új világrendben Ázsiának és Kínának a szerepe jelentős mértékben megnövekedett, és nőni fog a jövőben, pénzügyi és technológiai értelemben is meghatározó erővé vált. Közép-Európa ezt a fejleményt üdvözli. Úgy látjuk, hogy a kínai gazdaság erősödése komoly lehetőséget és lehetőségeket tartogat a közép-európaiak számára is. Egy sikertörténet képei bontakoznak ki előttünk: a közép-európai országok és Kína együttműködésének sikertörténete. A közép-európai térségben hatalmas fejlődési potenciál van. Ha Önök áttanulmányozzák a közép-európai térség gazdasági növekedési számait, akkor láthatják ezt a potenciált. Ebben az együttműködési rendszerben tizenegyen az Európai Unió tagállamai vagyunk, öten pedig még nem. Kulcskérdés a jövő szempontjából, hogy az Európai Unióhoz tartozó közép-európai országok és az oda törekvő másik öt ország között létre tudjuk-e hozni azokat a nagy ívű és távlatos gazdasági projekteket, beruházásokat és fejlesztéseket, melyek az egész térséget föl fogják majd emelni. Ahhoz, hogy ez a térség fejlődni tudjon, külső technológiai és külső pénzügyi forrásokra is szükségünk van. Az európai források már önmagukban nem elegendőek, ezért üdvözöljük azt a tényt, hogy az új gazdasági világrend részeként Kína úgy tekint erre a térségre, mint amelynek fejlődésében és fejlesztésében jelen kíván lenni. Számba vettük azokat a nagyobb projekteket, amelyekben ez az együttműködés kifejeződik. Ezek közül zászlóshajóként meg kell, hogy említsem a Belgrád–Budapest vasútvonal korszerűsítését és fejlesztését, amely az „Egy övezet, egy út” program részeként a Selyemúton keresztül történő szállítás szempontjából stratégiai jelentőségű lesz majd a jövőben. Olyan projektekről hallhattunk, és olyan fejlesztési tervekről hallhattunk a mai napon, amelyek win-win-win helyzeteket idéznek elő, vagyis győztes helyzeteket minden résztvevő számára. Amit ma elértünk, az jó Kínának, jó az Európai Uniónak, és jó a közép-európai országoknak is.

Bulgária miniszterelnöke azért áll itt mellettünk, mert ők veszik át a következő találkozó megszervezésének felelősségét. Ez egy kiváló döntés. Boriszov miniszterelnök úr a közép-európai térség egyik legnagyobb harcosa és az egyik legtapasztaltabb miniszterelnöke. Biztosak vagyunk abban, hogy még a budapestinél is jobb tanácskozást szerveznek majd meg a következő évben.

Sok sikert kívánok a bolgár barátainknak!

Jó reggelt kívánok!

Megtiszteltetés számomra, hogy Budapesten üdvözölhetem Önöket. Köszöntöm a Kínai Népköztársaság miniszterelnökét, térségünk 15 országának miniszterelnökeit és delegációvezetőit, továbbá a megfigyelő országok és szervezetek képviselőit. Örülünk, hogy 2011 után ismét mi láthatjuk Önöket vendégül. Emlékeznek még talán, a 2011-es Kína-Közép-Európa Kereskedelmi és Gazdasági Fórum első nagyszabású találkozója a Kínai Népköztársaság miniszterelnökének vezetésével és a régió országainak képviselőivel itt történt, Budapesten. Adódik a kérdés, miért pont mi tizenhatan vagyunk itt? Miért éppen velünk, tizenhatunkkal találkozik Kína miniszterelnöke immár hatodik alkalommal? A földrajzi válasz az, hogy mi tizenhatan egy olyan, egybefüggő térséget alkotunk, amely az európai nagyhatalmak, Németország és Oroszország között helyezkedik el. A gazdasági válasz az, hogy mi tizenhatan alkotjuk Európának azt a térségét, amely már most is az európai kontinens gazdasági növekedésének motorja, és olyan térség, amely további dinamikus növekedés előtt áll. Ez a térség az elkövetkező időszakban egyre inkább Európa meghatározó részévé válik. 16 országról, 119 millió emberről van szó. Tizenhatunk közül tizenegyen az Európai Unió tagjai vagyunk, öten pedig oda igyekszünk. Mi úgy látjuk, hogy Európának nem szabad bezárkóznia. Ha Európa bezárkózik, elveszíti a fejlődés lehetőségét. És nem szabad bezárkóznia főleg most, amikor Európa olyan történelmi kihívásokkal néz szembe, amelyeket csak úgy tudunk megválaszolni, ha vannak erős szövetségeseink. Mi, tizenhatan mindig is nyitottak voltunk, és azok is szeretnénk maradni. Mi, tizenhatan mindig is nagy lehetőségként tekintünk a Kínával történő együttműködésre.

Tisztelt Hölgyeim és Uraim!

Az elmúlt hat év folyamán a 16+1-es együttműködés keretei jelentős mértékben kiszélesedtek. A gazdasági és kereskedelmi miniszterek fóruma mellett mára a közlekedés, az oktatás, a kultúra és az egészségügy területén is rendszeressé váltak a miniszteri szintű tanácskozások. Kellő szerénységgel, de bátran elmondhatjuk, hogy együttműködésünk mostanra az Európa és Kína közötti kapcsolatok alakításának meghatározó tényezőjévé vált.

Tisztelt Hölgyeim és Uraim! Mélyen tisztelt Miniszterelnök Úr!

Korábban Ázsia modernizációja csak úgy volt lehetséges, ha Európa jelentős technológiai és pénzügyi forrásokkal részt vett ebben a folyamatban. A helyzet megváltozott. Most a Kelet csillaga áll magasan. Most Ázsia és benne Kína felemelkedésének korszakát éljük. Most az az időszak következik, amikor Európa további fejlődéséhez szükség lesz a Kelet technológiai és pénzügyi részvételére. A 16+1-es formátum nemcsak Kína és nemcsak a 16 közép- és kelet-európai ország érdekét szolgálja. Ennek az együttműködésnek a sikeréből egész Európa, az egész Európai Unió is profitál, igazi win-win, győztes-győztes helyzetet hoztunk létre.

Tisztelt Hölgyeim és Uraim!

A világgazdaság – mint mindannyian látjuk – jelentős átalakuláson megy keresztül. Kína rendelkezik azokkal a forrásokkal és kapacitásokkal, amelyek segítségével olyan fejlesztéseket és beruházásokat tudunk végrehajtani itt, Közép-Európában, melyek európai forrásokból ma nem lehetségesek. Azt is látjuk, hogy a most formálódó új világrendben jellemző a nagy és sikeres távol-keleti vállalatok széles körű jelenléte a nyugati piacokon, így például Magyarországon is. Ráadásul ezek a vállalatok a legmodernebb technológiai színvonalat képviselik, és zászlóshajói a digitális átalakulásnak, amely meghatározó lesz a nemzetgazdaságok sikerének jövője szempontjából. Az új globalizációs világrend új formákat is magával hozott. Mi úgy tekintünk Kína elnökének „Egy övezet, egy út” kezdeményezésére, mint a globalizáció új formájára, amely immár nem tanárokra és diákokra osztja fel a világot, hanem a kölcsönös tiszteleten és a kölcsönös előnyökön alapul. Mi, közép-európaiak érdekeltek vagyunk az „Egy övezet, egy út” stratégiai sikerében, részt veszünk a végrehajtásában, és én személyesen is büszke vagyok arra, hogy Európában Magyarország írta alá először az erre vonatkozó megállapodást.

Tisztelt Hölgyeim és Uraim!

2015-ben a szucsoui csúcstalálkozón elfogadtuk a Középtávú Tervünket, amelyben elköteleztük magunkat a kereskedelem és a befektetések kölcsönös elősegítése mellett. Ennek megfelelően, tisztelt Miniszterelnök úr, a közép-európai kormányok számos döntést hoztak az elmúlt időszakban, és ezek nyomán Európa legversenyképesebb befektetési környezete jött létre Kelet- és Közép-Európában. Erőfeszítéseink sikerét az is igazolja, hogy kínai vállalatok sok milliárd dollárnyi beruházást hoztak a térségünkbe a közelmúltban, és így jelentősen hozzájárultak, hogy Európa sikeresen állhasson át az új világgazdasági korszakra.

Tisztelt Hölgyeim és Uraim!

A mostani csúcstalálkozón kiemelten kezeljük a pénzügyi együttműködés kérdését. A Szucsouban elfogadott Középtávú Tervben rendelkeztünk a Kína–Közép-Európa Befektetési Alap második fázisának elindításáról. Az alap első fázisának működését kifejezetten pozitív tapasztalatokkal zártuk. A második fázisról szóló megállapodást a mai plenáris ülést követően aláírja a kínai és a magyar Eximbank. Együttműködésünk sikerét jelzi az is, hogy a Bank of China 2014 decemberében Budapesten létrehozta közép- és kelet-európai regionális központját, amely a közép- és kelet-európai térség renminbi-elszámolási központjává vált. Gratulálok, hogy a bank azóta megnyitotta bécsi, prágai és belgrádi fiókjait is. Tájékoztatom Önöket, hogy Magyarország közben az első olyan ország lett a világon, amely egy-egymilliárd jüan értékben kötvénykibocsátást hajtott végre mind a belső, mind pedig a külső kínai kötvénypiacon

Hölgyeim és Uraim!

Kína és a Közép-Európa térsége földrajzilag messze vannak egymástól. Ez kiemeli az összeköttetések jelentőségét. Ennek alapján közös célunk a kínai nyelvismeret terjesztése a térségben, és ebben kiemelt szerepet játszik a Konfuciusz Intézetek Közép-Európai Regionális Központja, amely itt, Budapesten található. Magyarországon immár tizenkét egyetemen nyílik lehetőség a kínai nyelv tanulására.

Végezetül örömmel jelenthetem be Önöknek, hogy a mai napon megjelenik a Budapest–Belgrád vasútvonal kínai finanszírozással történő felújítására vonatkozó közbeszerzési felhívás. Ez a beruházás az első olyan nagy fejlesztés, ahogy mi mondjuk: zászlóshajó, mely Kína, egy EU-tag és egy EU-tagjelölt ország együttműködésével jön létre. Ez megteremti annak feltételeit, hogy a tengeri Selyemút európai végpontjától Közép-Európán keresztül vezessen a leggyorsabb szállítási útvonal Nyugat-Európába.

Engedjék meg, hogy mindannyiuknak sok sikert kívánjak mára. Kérem, használják ki, hogy a gazdasági együttműködést ebben a térségben nem hátráltatja semmiféle politikai akadály, és a jelenlévő miniszterelnökök személyesen elkötelezettek a kelet-közép-európai térség és Kína együttműködése mellett. Sok sikert kívánok!

Jó napot kívánok, tisztelt Hölgyeim és Uraim! Kedves Vendégek!

Külön tisztelettel köszöntöm India államának nagykövetét. Köszöntöm Vivek Chaand Sehgal urat, a Samvardhana Motherson Group vezetőjét, az ő fiát, a vállalatcsoport alelnökét.

Tisztelt Hölgyeim és Uraim!

Rájöttem, hogy valójában azért kaptam meghívást, mert rokon szakmák gyűltek ma össze: kötéltáncosok és állami vezetők. A két terület valóban sok rokonságot mutat egymással. Nemcsak arról van szó, hogy mind a kettőhöz jó egyensúlyérzék kell, és nemcsak az köti össze, hogy egyik esetben sincs az ember alatt háló, hanem leginkább az, hogyha az ember kötéltáncol, akkor sajátos pózokat kell fölvennie, és így sajátos szögből látja a világot. Gondolom, engem azért hívtak meg, hogy egy sajátos, ha úgy tetszik, nemzetgazdasági látószögből beszéljek erről a mai eseményről.

Tisztelt Hölgyeim és Uraim!

Önök mindannyian tudják, hogy Magyarország kormánya egy családbarát kormány, és amikor ránézünk erre a vállalatra, akkor a szemünk előtt nem is egy vállalat, hanem sokkal inkább egy nagy család képe jelenik meg. Minket, magyarokat időnként régi vágásúnak tartanak itt, Európában, aminek egyik oka, hogy számunkra továbbra is a család a legfontosabb érték. Mi, magyarok hiszünk abban, hogy azok a családok, amelyek összetartanak, szorgalmasak, és élükön erős, határozott családfők állnak, kiemelkedő teljesítményre képesek. És a mai házigazdánk, az itteni befektető éppen egy ilyen családot képvisel, és ezt a biztatást jelenti az ő magyarországi jelenléte. Az ő példájuk mutatja, hogy a család egyáltalán nem ment ki a divatból, sőt nem ellentéte a sikernek, hanem könnyen lehet, hogy éppen a hozzá vezető út. Lenyűgöző utat tett meg a mai házigazdánk, hiszen a Sehgal család felépített egy vállalatbirodalmat, amely négy kontinensen van jelen, annak 37 országában, és ha jól megszámoljuk, lehet, hogy annyi embert foglalkoztat, mint amennyien Kecskeméten élnek. Azért jöttünk ma össze, mert ennek a sikertörténetnek ma egy új fejezete kezdődik, és éppen itt, Kecskeméten. Mit jelent ez a gyár Magyarország számára?

Tisztelt Hölgyeim és Uraim! Mélyen tisztelt Elnök Úr!

Ez a beruházás elsőként bizalmat jelent a számunkra. Azt jelenti, hogy a befektetők erős bizalommal vannak a magyar szakemberek iránt. Mert ugyan Indiához képest mi kis ország vagyunk, de van azért egy közös vonásunk. Az indiaiak és a magyarok hasonlítanak abban egymásra, hogy arra a legbüszkébbek, amiért a legtöbbet dolgoztak, és Magyarország megdolgozott azért, hogy olyan hely legyen, ahol olyan beruházások történhetnek meg, mint aminek ma éppen együtt örülünk itt. Én úgy tudom, hogy amikor a vállalatcsoport kereste a beruházás helyszínét, akkor több jelentkezőt is meghallgatott, és több jelentkező közül választotta ki Magyarországot. És nyilvánvaló, hogy a kecskeméti gyár, a Mercedes gyár közelsége fontos szempontvolt, de most én egy kötéltáncos pozícióból egy másik fontos körülményre szeretném fölhívni az Önök figyelmét. Ugyanis ennek a családnak nem ez az első magyarországi beruházása. Ők már termelnek Mosonszolnokon és Mosonmagyaróváron is. Ez pedig azt jelenti, hogyha a mosonszolnoki és a mosonmagyaróvári emberek nem dolgoztak volna kiválóan, akkor ez a beruházás itt nem jött volna létre. Úgyhogy ehhez a beruházáshoz nemcsak az kellett, hogy Kecskemétnek jó vezetése legyen, nemcsak az kellett, hogy itt legyen egy Mercedes gyár, hanem az is kellett hozzá, hogy Magyarországról ennek a családnak az emlékeiben olyan kép éljen, amely arról szól, hogy a magyarok jó munkások, és hogyha a magyarokkal közösen belevágnak egy beruházásba, abból egy közös siker jön létre. Úgyhogy szeretném megköszönni a mosonszolnoki és a mosonmagyaróvári munkásoknak azt a teljesítményt, amellyel megalapozták ezt a kecskeméti beruházást. Ebből is látszik, hogy egy nemzet vagyunk, s ilyen, amikor egy nemzet vagyunk: az ország egyik részében valaki tesz valamit, ami az ő érdekét szolgálja, és közben ezzel kinyit egy lehetőséget a közösség egy másik része számára ez esetben itt, Kecskeméten.

Tisztelt Hölgyeim és Uraim!

A magyar kormány szempontjából fontos dolog, hogy ez a beruházás 450 embernek ad majd munkát. Fontos, ahogyan az elnök úrnak is elmagyaráztam, hogy Magyarország földrajzilag két részből áll: Pannóniából és Hunniából. Fontos, hogy a Dunától keletre jön létre ez a beruházás, amely világossá teszi, hogy a megöröklött földrajzi különbözőségek egy idő után el fognak tűnni, és a beruházások nemcsak Pannóniában, hanem Hunniában is kellő súllyal lesznek majd jelen.

Tisztelt Hölgyeim és Uraim!

Miután Magyarország legnagyobb előnye a magyar emberek fölkészültsége és szaktudása, ezért nekünk fontos, hogy akik itt beruháznak, azok ne csak profitot akarjanak előállítani, hanem a számunkra legfontosabb dologba, a mi legértékesebb vagyontárgyunkba, a magyar munkások tudásába, az ő képzésükbe is befektessenek.

Tisztelt Hölgyeim és Uraim!

Azt kell mondanom, hogy köszönetet kell mondanom az elnök úrnak és a családnak, hiszen ők a duális képzés finanszírozásában is részt vesznek, és segítenek nekünk, hogy olyan középiskolák és olyan egyetemi tanszékek működjenek Magyarországon, amelyek versenyképes tudást adnak a fiataloknak. Hiszen mi nemcsak most akarunk jók lenni, mi a jövőt is meg akarjuk nyerni.

Tisztelt Hölgyeim és Uraim!

Azon túl, hogy ez a beruházás bizalmat jelent Magyarország iránt, nekünk személyesen, akik a gazdaságpolitikáért vagyunk felelősek a gazdasági miniszter úrral, Varga Mihály barátommal együtt nekünk megerősítést is jelent. Minden egyes ilyen beruházás arról szól, hogy a keretek, amelyeket kialakítottunk, használhatóak a gazdasági élet szereplői számára. Tájékoztatni szeretném Önöket arról, hogy 2017 január 1-je óta a maival együtt 32 új, nagy méretű üzemet adtunk át Magyarországon, és a beruházások értéke a mögöttünk hagyott tíz és fél hónapban meghaladta az 511 milliárd forintot. A magyar kormány pedig ehhez a hatalmas összeghez több mint 47 milliárd forinttal járult hozzá. Ehhez a beruházáshoz is egyébként 7,7 milliárd forintot tett hozzá a magyar költségvetés.

Fontosnak érzem a megerősítés szempontjából, hogy indiai családot köszönthetünk itt. Emlékezhetnek rá, milyen viták voltak Magyarországon a keleti nyitás politikájáról, hogy olyan házban kell-e élnünk, amelynek csak nyugati irányban van ajtaja vagy olyanban, amelynek keletre is nyílik legalább egy ablaka. Ezek a beruházások mind azt bizonyítják, hogy a keleti nyitás egy reálpolitika. Észre kell vennünk, hogy Ázsia, az ott fölemelkedő országok fontos szereplői lesznek az európai gazdaságnak, és lehetnek a magyar gazdaságnak is, hogyha jól csináljuk a befektetési politikánkat. Arra is szeretném fölhívni az Önök figyelmét, az elnök úrnak is elmondtam, hogy nekünk pozitív előítéletünk van az ideérkezett indiai befektetőkkel kapcsolatban. Én több ilyen csoporttal is megállapodtam már, és nyugodtan mondhatom, hogy az indiai befektetők minden egyes megállapodást kivétel nélkül száz százalékig betartottak. Ez jó hír Kecskemét számára is, mert nemcsak sikeres, hanem egy megbízható partnert is kaptak a mostani család beruházásával.

Tisztelt Hölgyeim és Uraim!

Ez az a pont, ahol arról is beszélnem kell, hogy egy új realitás köszönt rá Európára. Ritkán szokták ezeket a számokat idézni, én most megteszem. Ha a visegrádi négy országnak a Németországgal folytatott kereskedelmi volumenét összehasonlítjuk a németek és a franciák közötti kereskedelem volumenével, akkor 55 százalékkal nagyobb számot kapunk. Mi, visegrádi négyek 55 százalékkal nagyobb kereskedelmet bonyolítunk le Németországgal, mint Németország Franciaországgal, és a négy országunk együtt többet, mint Németország összefogottan Amerikával és Kínával. Ezek az új európai realitások. Egy fölemelkedő közép-európai térséget látunk magunk előtt, és ennek a térségnek mi, magyarok is tagjai vagyunk. Úgyhogy Isten hozta Önöket nemcsak Magyarországon, hanem a visegrádi térség, Európa legsikeresebb gazdasági térségében is.

Tisztelt Hölgyeim és Uraim!

Nemcsak azért volt érdekes az előbbi kötélmutatvány, mert rokon szakma, hanem azért is, mert hölgyek is szerepeltek benne. Láthatta az elnök úr, hogy a magyar hölgyek egyáltalán nem félősek. Ezért egyáltalán nem lepődünk meg azon, hogy egy ilyen nagy és fejlődő várost is egy polgármester asszony irányít, akinek szeretném megköszönni, hogy elhívott ide, és hogy együtt lehetek itt Önökkel. Szeretnék Kecskemét városának és a polgármester asszonynak is sok sikert kívánni, mert valóban Kecskemét egy sikertörténet, és nekünk, magyaroknak, ha nem is itt élünk Kecskeméten, akkor is szükségünk van az Önök sikertörténetére.

Tisztelt Hölgyeim és Uraim!

Kecskemét az elmúlt években olyan számokat produkált, amit talán egyetlen más magyar város sem: itt tíz év alatt tízezer új munkahelyet hoztak létre, 2012-ben az Önök városa az ország első kiemelt járműipari központja lett. Úgy érzem tehát, hogy ez egy jó találkozás, a város és a befektetők jó találkozása ez a beruházás. Azt kívánom, hogy mind a ketten, Kecskemét városa, az itt élő magyar emberek és az ide érkezett indiai befektetők is találják meg a számításukat. Mutassák meg az országnak és a világnak, hogy együtt mi mindenre vagyunk képesek.

Sok sikert kívánok Kecskemét városának, és sok sikert kívánok a Sehgal családnak is! Isten éltesse mindannyiukat!

Kedves Barátaim, Vendégeink! Tisztelt Kongresszus!

Hallottuk a dalt. „A magyarság szívbe menekül, úgyis jót talál…” Sokat mond ez nekünk, mert ebben a közösségben mi mindig is úgy tudtuk, hogy érzések nélkül nincs gondolat, szív nélkül nincs politika, és szenvedély nélkül nincsenek nagy tettek. Szerencsére nekünk van egy közös szenvedélyünk, amely újra és újra nagy tettekre sarkall. A mi közös szenvedélyünket úgy hívják, Magyarország.

Barátaim!

Mindenekelőtt köszönöm magát a tényt, hogy személyemet jelölésre tartottátok érdemesnek, és természetesen köszönöm a megszavazott bizalmat. Köszönöm, hogy újabb két évre közösségünk elnökévé választottatok. Engedjétek meg, hogy mielőtt a Fideszről, múltunkról és jelenünkről szólnék, minden mást megelőzően az előttünk álló feladatokról beszéljek. Nálunk, a Fideszben ez a helyes sorrend. Itt nem pozíciót osztanak, még az elnöknek sem, hanem munkát és feladatot. Talán ez a hosszú évek óta tartó sikereink egyik magyarázata is. Ti is tudjátok: parlamenti választás előtt állunk, a legtöbb párt ilyenkor első számú feladatának a választás megnyerését tartja. A mi esetünkben is ez a legközvetlenebb feladat. Miután az előttem szólók Kubatov Gábor alelnök barátommal az élen már beszéltek a választási felkészülésről, nekem csak annyi dolgom maradt, hogy körbemutassak, és azt mondjam: nézzetek körül, s láthatjátok, a Fidesz már ma is készen áll a választásokra. Azonban a Fidesz éppen attól Fidesz, hogy sohasem elégszik meg a választások megnyerésével. Ennél jóval többet akarunk. Azt is keressük, kutatjuk, s ha jó passzban vagyunk, meg is találjuk, mi is a mélyebb értelme, magasabb rendű célja a soron következő választás megnyerésének. Mit is kell tennünk azért, hogy a Fidesz győzelmével egész Magyarország és minden magyar ember nyerhessen?

Ezen a horizonton széttekintve három feladatot látunk magunk előtt. Megerősíteni, elmélyíteni, megvédeni. Megerősíteni mindazt, amit Magyarország verejtékes munkával elért az elmúlt hét évben. Elmélyíteni politikánk szellemi és lelki alapjait. És megvédeni Magyarország jövőjét, mert végre-valahára összeszedtük magunkat, végre ismét van jövőnk, tehát végre van mit megvédenünk. Ami a megerősítést illeti, azzal kell kezdenem, hogy a 2010-ben kitűzött céljainkat elértük. A beomlással fenyegető gazdaságot megmentettük. Az óriási pénzügyi hiányt mutató költségvetésünket stabilizáltuk, az IMF-től és a Brüsszeltől kapott hiteleinket visszafizettük, a pénzügyi gyámságot felmondtuk, az IMF-et hazaküldtük, a média-, az energia- és a bankrendszer többségét magyar kézbe vettük. Mindezt az ország összes lakosa által közösen vállalt, és óriási erőfeszítéseknek köszönhetjük.

2014-ben olyan célt tűztünk ki magunk elé, amiről a politika sokat beszélt 25 éven át, de eredményt nem ért el benne. Azt akartuk, hogy a gazdasági eredmények ne csak a statisztikákban, ne csak a makroszámokban, ne csak a hitelminősítők nyilatkozataiban, ne csak strukturális reformokban, ne csak az elosztási rendszerek megújításában és hasonló mifenékben mutatkozzanak meg. Azt akartuk, hogy a magyar emberek mindennapi életébe végre beálljon a változás. Azt akartuk, senkinek se kelljen elmagyarázni a gazdasági helyzet javulását, mert ott van a szemünk előtt, látható, tapintható, nyilvánvaló. Ott van az orrunk előtt, az ember megéli, megtapasztalja a saját mindennapi életében. Azt akartuk 2014-ben, hogy négy év múlva a magyar emberek mindennapi élete biztonságos, simább, reménykeltőbb legyen. Azt is akartuk 2014-ben, hogy ez a változás általános legyen, mindenkit elérjen, mindenki részesüljön belőle, és mindenki minden évben léphessen előre egyet.

A sikeresekkel, akiknek jól futott a szekere, könnyű dolgunk volt. Ők nem akartak mást, csak annyit, hogy értelmetlen korlátokkal, ostoba adórendszerrel, bürokratikus útvesztőkkel és hivatali packázással ne szűkítsük be, ne fékezzük le, ne zárjuk karanténba vállalkozó- és munkakedvüket. Annyit kértek, hagyjuk, hogy boldoguljanak. A nemzetgazdaság törzse, akik se szegénynek, se jómódúnak nem gondolták magukat, és akik a magyarok többségét adják, nos, ez már keményebb dió volt. Emlékezzetek, az ország nagy többsége 2010-ben már lassan negyedszázada élt bizonytalanságban, és életét inkább látta süllyedőnek, mint emelkedőnek. Biztonságérzete, elismertsége és a neki kijáró tisztelet elpárolgott. Nekik vissza kellett adnunk a szocialisták által elvett munkahelyeket, és meg kellett erősíteni bennük a munka értelmébe vetett hitet. Azt kellett elérni, hogy a becsületesen elvégzett munkából tisztességesen meg tudjanak élni, elfogadható, sőt önbecsülésre okot adó életfeltételeket teremthessenek a családjaiknak.

A legnehezebb, de ahogy lenni szokott, egyben a legfelemelőbb is az volt, hogy megnyissuk az emberhez méltó élet, a talpra állás és a felemelkedés útját a nehéz sorsú, hosszú évek óta munkanélküli, segélyen és gyakran nyomorban élő, több százezer honfitársunk előtt. Most nemcsak a cigány honfitársainkról beszélek, bár közülük sokan éltek így, jóval szélesebb, családok tízezreit magához húzó világ volt ez. Az ország olyan részein kellett eredményt elérnünk, ahol egész régiók szakadtak le, ahol a legtöbb gyermek halmozottan hátrányos helyzetű családban élt, és akikről a magyar politikában rajtunk kívül már mindenki lemondott. Rezsicsökkentés, segély helyett munka, legalább közmunka a szülőknek, ingyenes étkezés, három éves kortól kötelező óvoda a gyerekeknek. Felszámoltuk az elterpeszkedő bűnözői életformát, amely sok helyütt lassan már megélhetési stratégiává és életmóddá is vált. Mindenkinek adtunk esélyt a becsületes és törvénytisztelő életre, de aki nem élt vele, akinek a jó szó és a felkínált esély sem használt, nos, ők a törvény szigorával találták szembe magukat, s megvédtük tőlük is a munkából élő emberek biztonságát. Azokat, akik a gyerekeikért élnek, Magyarország a lehetőségeihez képest bőkezűen támogatja, de nem szégyelltük nyíltan kimondani, hogy nálunk nincs jövője annak az életformának, amely nem a gyerekekért, hanem a gyerekekből akar megélni. Kitartóak voltunk és következetesek, ezért a mindennapi élet minőségét meghatározó közbiztonságot is sikerült gatyába ráznunk. Köszönet érte rendőreinknek, polgárőreinknek, az igazságszolgáltatásnak és persze Pintér Sándornak, aki ha lenne ilyen, biztosan megkapná Európa legjobb rendőre és belügyminisztere címet.

Tisztelt Kongresszus! Kedves Barátaim!

Büszkék lehetünk arra, hogy mi vagyunk az a kormánypárt, amely felszámolta Magyarországon a tartós és tömeges munkanélküliséget. Lassan elérjük a teljes foglalkoztatottságot, és olyan ország leszünk, de lehet, hogy már az is vagyunk, ahol mindenki dolgozhat, aki dolgozni akar. A közmunka világából folyamatosan lépnek át a piaci munka világába, sőt lassan már a munkáskéz hiánya jelenti a gondot.

Kedves Barátaim!

A mindennapi élet színvonalának feljavításában a következő nagy kihívás az alacsony bérek problémája volt. Ha már van munka, mindig előáll a kérdés: vajon érdemes-e dolgozni? Számunkra nem elégséges válasz, hogy ha érdemes, ha nem, dolgozni muszáj, bár ebben is van igazság. Mi azonban azt akartuk, hogy a munkának értelme, tekintélye és tisztességes jövedelme is legyen. Ezért 2014 és 2018 között a legnagyobb vállalkozásunk a bérek érezhető, jelentős növelése volt. Olyan mértékű emelést akartunk, amely a mindennapi életet biztonságossá teszi. Emlékezzetek vissza, nem is olyan régen a minimálbérből sehogyan sem lehetett megélni. Ma sem egyszerű, de azt mindenki tudja, látja és elismeri, hogy a minimálbért 73.500 forintról következő év január 1-jével 138.000 forintra, a szakképzetteknek járó bérminimumot 89.500 forintról 180.500 forintra emeltük. Ez plusz 88, illetve plusz 102 százalékot jelent. S a minimálbér után pedig sikerült érzékelhetően emelkedő pályára állítani a tanárok, a rendvédelemben és az egészségügyben dolgozók jövedelmét is.

Kedves Barátaim!

Gondoljatok arra, hogy végül mégiscsak sikerült a gazdaságot növekedési pályára állítani, a munkanélküliséget vissza- és kiszorítani, mindenkinek munkát adni, a családokat kiemelten támogatni, és sikerült a saját otthon esélyét megnyitni a gyerekesek előtt. Az emberek, ha nem is mondják, pontosan tudják, mi a helyzet. Az is igaz, hogy a magyar emberek hangképző szervei könnyen felmondják a szolgálatot, ha a helyzet javulásáról kellene beszélni, de hát ilyen nép a mienk. Pontosan tudják, hogy mi a helyzet, ezért ma Magyarországon nem kormányváltó, hanem ellenzékváltó hangulat uralkodik.

Barátaim!

Persze ez még nem az út vége, inkább csak az eleje. Bár már kezdünk egyre jobban kinézni, a mindennapi magyar élet még nem nyújt olyan látványt, hogy hátradőlhessünk, és súlyos, komoly erőfeszítések nélkül lehessünk sikeresek. Ugyanis a mi célunk nemcsak annyi, hogy a családoknak hónap végén ne legyen gondjuk, és ne kelljen kölcsönt kérniük. Mi azt akarjuk, hogy az elfogadható megélhetés mellett az emberek rendelkezzenek annyi tartalékkal, hogy váratlan események idején is biztonságban érezhessék magukat. Azt akarjuk, hogy Magyarországon a gyerekek felnevelése ne jelentsen gondot, és a családok úgy juthassanak saját otthonhoz, hogy a havi törlesztés is kibírható legyen. Hogy idáig eljussunk, a kormánynak még legalább négy évig hivatalban kellene maradnia, ezért innen nézve a 2018-as választások tétje nagyobb, mint a 2014-esé volt. Még négy év munka kell ahhoz, hogy megerősítsük az eddigi eredményeket úgy, hogy azok már visszafordíthatatlanokká váljanak. Ne feledjétek, a magyarok nem számíthatnak az ellenzékre. A legfontosabb döntéseket sohasem szavazták meg. Nem szavazták meg a családi adókedvezményt, nem szavazták meg az adócsökkentéseket, a nők 40-et, a földtörvényt, nem szavazták meg a devizahitel-mentőcsomagot, és nem szavazták meg a betelepítést tiltó alkotmánymódosítást sem. Könnyen belátható, hogy összeroskadó és önmarcangolásba süllyedt szocialistákkal, pénzért és hatalomért mindenre képes, nemzeti radikálisból cicapárttá vedlett alakulatokkal nem lehet se tartóssá, se visszafordíthatatlanná tenni a mindennapi élet biztonságát.

Kedves Barátaim!

Elmélyíteni. Elmélyíteni politikánk szellemi és lelki alapjait. Tudom, ez bonyolult, elvont, és talán nem is érdekel mindenkit, de mégis mikor beszéljünk ilyesmiről, ha nem a kongresszusunkon? Szellemi és lelki alapok. Mindez furcsán és idegenül hangzik a mai profán világunkban, amelyben a legtöbb ember csak a kézzelfogható dolgokat hiszi el, és csak az észt ismeri el bármely életfilozófia alapjának. Ezért a politika szellemi és lelki alapjairól beszélni, gondolkodni, sőt ettől iránytűt remélni olyan érzést kelthet az emberben, mintha szembemennénk a korszellemmel. Én azonban azt javaslom, igazítsunk a szemüvegünkön. Ne vegyük fel a korszellemmel hadakozók romantikus hősi pózát. Az efféle pózolás legtöbbször Don Quijote-i rohamozásba torkollik, és a közönség jóindulatú, elnéző szánalmán túl mást aligha lehet vele nyerni. E helyett vegyük észre, hogy a korszellem nem azonos a médiaszéllel. Vegyük észre, hogy a nagyhatalmú globális cégek és globális politikai szervezetek hangszóróiból áradó andalító melódiák, a könnyed felelőtlenségre, fogyasztási őrületre, a korlátlan önzésre biztató dallamok egyáltalán nem azonosak a korszellemmel. A globális elit által terjesztett életérzés puha álompaplanja alatt ott a valódi és szikár élet. Láthatjuk az európai emberek tízmillióit, akik naponta keményen dolgoznak és küzdenek, hogy felszínen tarthassák magukat és családjukat. Láthatjuk, ahogy biztonság és rend után vágyakoznak. Láthatjuk, ahogy egyre erősebben kapaszkodnak kulturális identitásukba. S láthatjuk, ahogy naponta harcolnak megszokott európai életük minden négyzetméteréért. Ez az igazi korszellem. Igazítsunk hát a szemüvegünkön, és vegyük észre, hogy a korszellem valójában a mi oldalunkon áll. A keményen dolgozó, felelősséget vállaló, családjukról gondoskodó, hazájukat szerető, keresztény gyökereikhez ragaszkodó európai emberek oldalán áll. Mi vagyunk többségben, sőt elsöprő többségben vagyunk. Csak idő kérdése, és nemcsak Magyarországon, de egész Európában, sőt az egész nyugati világban győzni fogunk.

Mindezt a globalista elitek, az őket kiszolgáló bürokraták, az ő zsoldjukban álló politikusok, az ő érdekeiket megtestesítő Soros-féle hálózatok ügynökei is tudják. Jól tudják, éppen ezért találták ki mindarra, ami nemzeti, népi, keresztény és polgári azt a varázsigét, hogy „populizmus.” De hiába a varázsige ismételgetése, hiába a ráolvasás, és hiába a politikai vudu, a valóság, a valóságos emberek, a valóságos életösztönök, a valóságos emberi vágyak, álmok és remények le fogják győzni a ma még Európán uralkodó globalista elitet, és ismét naggyá fogják tenni Európát és benne Magyarországot is. Persze mindez nem következik be magától. Ez nem marxista történelmi materializmus, ahol a világtörténelem előre elrendelt módon és szükségszerűen eljut a céljához. Itt harc lesz és küzdelem. Mit lesz? Harc és küzdelem van! S ez a küzdelem odavezet, hogy a következő évtized európai vitái éppen az identitás, az emberek, a népek, a nemzetek, az országok, sőt a kontinensek mivolta körül forog majd.

És így érkezünk meg a mi politikánk szellemi alapjához. Ugyanis a mi sikerünk meggyőződésem szerint éppen azon múlik, milyen minőségűek és mennyire szilárdak politikánk szellemi alapjai. Megingott szellemmel ma megállni nem lehet. Győzni pedig végképp nem. Ezért először is mondjuk ki, hogy a mi politikánknak vannak szellemi, sőt vannak lelki alapjai is. Másodszor mondjuk ki, hogy a magyar politika elmúlt ezer évének mindig voltak ilyesféle fundamentumai. Harmadszor mondjuk ki, hogy a szellemi alapok nemzetiek voltak, s mindig a magyar nemzet megmaradása, feladata és hivatása köré rendeződtek el. Negyedszer mondjuk ki, hogy ez a hagyomány széles, színes és sodró. Ezért biztos ítélőképességgel kell kiválasztani a nagy folyamból azt az áramlatot, amelyhez kapcsolódni akarunk. Amelyhez kapcsolódni jól esik, mert illik a mi fideszes és kereszténydemokrata karakterünkhöz. És amelyhez kapcsolódni érdemes, mert nem holt betű és nem elhalt hagyomány, hanem itt és most érvényes, friss és életszerű, s kijelöli a politika hivatását, s ezzel a mi személyes küldetésünket is. Mondjuk ki tehát nyíltan, hogy mi nem állunk se faji, se osztályalapon. Az embereket egymással szembefordító politikát elutasítjuk, képviselőit politikai ellenfeleinknek tekintjük. Mi nemzeti alapokon állunk, ezért osztályharc és származási küzdelmek helyett a nemzeti együttműködés, a békesség, az alkotás, ahogy Klebelsberg mondta: a produktív ember eszményét követjük.

Ezek persze régi dolgok, a politika jól ismert változatai, könnyű közöttük eligazodni. De van itt egy új, egy modern, egy korábban soha nem volt fajtája a politikának. Ennek középpontjában a kultúrájából, nemzeti, vallási és nemi identitásából kiforgatott, ösztönvilágára visszabontott ember áll. Az új idők új embertípusa maga a homo Brüsszelicus. Mondjuk ki, hogy meggyőződésünk szerint az élet természetes rendjét elvető, a nemzeti közösségek életjogát elvitató politika – eddigi tapasztalataink szerint – függetlenül kiagyalóiknak műveltségétől és moralizáló jó szándékától Európában mindig barbársághoz vezetett. Mondjuk ki, hogy felfogásunk szerint az emberek közötti legfontosabb kapocs a biológia törvényein túl az a szellemi természetű kötelék, amit nemzetnek nevezünk, és amely egy közös kultúra és közös hagyomány részeseivé emel mindannyiunkat. S mondjuk ki azt is, hogy mi egyedi és nagyszerű nemzeti kultúrát örököltünk. Nemzeti kultúránk tesz bennünket azzá, amik vagyunk. A nemzeti kultúránknak köszönhetjük, hogy a magyarokban máig megvan az igazsággal való nyílt szembenézés képessége, megvan az önbecsülés és az önismeret képessége, és megvan az a képesség is, amellyel helyzetünket és feladatunkat egyáltalán meg tudjuk érteni. Mi hiszünk abban, hogy a magyar szellem mindent kibír és túlél. Ahogy a régiek mondták: néha ugyan elnémul, de meg nem hal. Ez a szellemi erő tesz bennünket képessé arra, hogy a tágabb hazánk, Európa előtt magasodó kérdéseket, amelyek másokat megrémítenek és elijesztenek, mi bátran fogadjuk, és a válaszokról higgadtan gondolkozzunk. A régi nagyok tudták, meg is írták, és akkor még beszélni is szokás volt róla, hogy éppen ez a sajátos magyar szellem s az ebből fakadó magyar észjárás és gondolkodásmód adta meg a magyarok életlehetőségét a művelt népek között, s ez adta az erkölcsi erőt is, amely nélkül egy ilyen magányos, messziről idevetődött nép, mint amilyen a mienk, aligha állhatott volna meg ezer évig. Hogyan is mondhatnánk hát le róla?

Kedves Barátaim!

Mi az a politikai közösség vagyunk, amely tudatában van annak, hogy a magyar nemzet a keleti jellem és a nyugati kultúra találkozásából jött létre, s ennek máig ható jelentőséget is tulajdonítunk. A szabadság sztyeppei szeretete a béke és az igazság keresztény hitével találkozott, s ebből emberszeretet nőtt ki, és az emberi szabadság tisztelete, amely a magyar politikai gondolkodásunknak máig középpontjában áll. Ezért van az, hogy mi azt valljuk, idézem: „rendületlenül hiszünk a szeretet és az összefogás erejében.” A mi politikai közösségünk nézetei ezért épülnek arra az egyszerű tételre, hogy vannak dolgok, amelyek ha egyszer igazak voltak, mindig igazak is maradnak.

Barátaim!

Mindez természetesnek tűnik, s még jól is hangzik. Ám van itt egy bökkenő. Országok döntöttek úgy Európában, hogy túllépnek a kereszténységen, és túllépnek saját nemzeti mivoltukon. Posztkeresztény és posztnemzeti korszakba akarnak lépni. Ma már jól látszik, hogy arra a kérdésre, továbbmegyünk-e a keresztényi életelvek és a nemzeti kultúrák által kijelölt úton, hogy hiszünk-e még a kortól és helytől független erkölcsi igazságokban, nos, ezekre a kérdésekre ma különböző válaszokat adunk. Vannak olyan országok, akik igennel, és vannak olyan országok, akik nemmel válaszolnak. A jövő nagy kérdése, hogy lesz ebből egységes Európa?

Barátaim!

Úgy biztosan nem, ha egymásra akarjuk kényszeríteni a másik gondolkodásmódját, érdekeit és céljait. Csak egy módon maradhat fönn az európai egység: ha elfogadjuk egymás különbségeit, ha kölcsönösen megadjuk a kijáró tiszteletet, és ha Európai Egyesült Államok helyett az európai nemzetek szabad szövetségét hozzuk létre. Nincs más út.

Tisztelt Kongresszus! Kedves Barátaim!

S most arról szeretnék beszélni, mit és miért kell megvédenünk. Köztudott, hogy mi, magyarok nem csípjük a birodalmakat. S kiváltképp nem a helytartóikat. Nem szeretjük, ha a nemzet sorsát birodalmi helytartók akarják intézni helyettünk. Ma újra egy birodalom fenyeget minket. Útjában állunk egy tervnek, amely a nemzeteket fel akarja számolni, és kevert népességű Európát akar létrehozni. Útjában állunk egy pénzügyi és politikai birodalomnak, amely ezt a tervet végre akarja hajtani, legyen bármi is az ára. Ne kerteljünk, a Soros-terv végrehajtása érdekében egész Európában el akarják takarítani az útból a nemzeti érdekeket képviselő kormányokat. Ideértve bennünket is. Soros NGO-i az elmúlt években behálózták az európai döntéshozatal összes meghatározó fórumát. Jelen vannak egyes magyar pártok hátországaiban is. Úgy viselkednek, mint egykor a Szovjet Kommunista Párt Agitációs és Propaganda Osztályának aktivistái. Mi, vén csatalovak már szagról megismerjük őket. Kifinomultabb módszerekkel, de a Soros-katonák akarják meghatározni, hogy mit tegyünk, mit mondjunk, mit gondoljunk, sőt hogy minek tartsuk magunkat. A helyzet sokáig olyan egyszerű és világos volt. Az ember nő volt és férfi, anya volt és apa, magyar volt, német vagy éppen orosz, keresztény volt vagy muzulmán. Ma egy olyan világba akarnak kényszeríteni bennünket, amelyből ezek a természetes és világos körvonalak bizony hiányoznak. Annak a világnak nincsenek biztos pontjai, nem világos, ki a férfi és ki a nő, mi a család, mit jelent magyarnak és kereszténynek lenni. Harmadik nemet kreálnak, a hitet kifigurázzák, a családokat feleslegesnek, a nemzeteket elavultnak tartják.

Kedves Barátaim!

Beszéljünk érthetően. A Soros-tervnek nem célja, csak eszköze a migráció. A szerencsétlen helyzetbe került emberek millióit Afrikából és Közel-Keletről Európába csábítják, sőt egyenesen beszállítják, hogy meggyengítsék a nemzeteket, és megadják a kegyelemdöfést a keresztény kultúrának. Beszéljünk őszintén arról is, hogy a Soros-terv súlyosan veszélyezteti mindennapjaink biztonságát is. Európa bevándorlóországaiban gyakorivá váltak a terrorcselekmények, nőtt a bűnözés, és megsokszorozódott a nőkkel szembeni erőszak, és újra felcsap az antiszemitizmus. Ez az, amit meg kell akadályoznunk, ez az a veszély, amitől az országot meg kell védenünk. Amikor tehát azt mondjuk, védjük meg Magyarországot, akkor azt hirdetjük, hogy meg kell védenünk a munkát, a családunkat, a biztonságot, törvényeink uralmát, az eredményeinket, a magyar kultúrát, és meg kell védeni a jövőnket is. Amit nem tűrtünk el a szovjet birodalomtól, azt nem fogjuk eltűrni a Soros-birodalomtól sem. Határainkat meg fogjuk védeni, a Soros-terv megvalósítását meg fogjuk akadályozni, és végül ezt a küzdelmet is mi fogjuk megnyerni.

Kedves Barátaim!

És akkor végül önmagunkról. Jövő tavasszal lesz harminc éve, hogy az ELTE Bibó- kollégiumában zászlót bontottunk. Vannak itt közöttünk, akik már az első lépéseknél is ott voltak, amikor még a manipulációk, a megfélemlítés és a rendőri erőszak korszakát éltük. Még javában itt állomásoztak a szovjet csapatok, de mint a harci mének, mi éreztük a levegőben a megállíthatatlanul közelgő változás szelét. Pontosabban azt éreztük, hogy mi vagyunk a változás. Sokan mosolyogtak, amikor huszonéves fejjel úgy döntöttünk, hogy párttá alakulunk, és elindulunk az első szabad parlamenti választáson. A Fidesz alapításakor 37-en voltunk, a kommunista párt tagjainak számát 800 ezerre tették, és csak munkásőrből volt 50.793 darab. S ma mégis mi vagyunk itt. Ma a szövetségeseinkkel együtt Közép-Európa legnagyobb pártja és legsikeresebb politikai közössége a miénk. Elnézve a mai kongresszusunkat, eszembe jut a szakállas történet, amelyben két atyafi csodálja a nagy templomot, annak tornyát, s benne a hatalmas harangot. Hogyan kerülhetett az a hatalmas harang a toronyba. Hát hogyan másképp, mint csengettyű korában… Tanulság: hát, ha akkor nem vágunk bele, ma sehol sem lennénk.

Kedves Barátaim!

Ahogy most itt végignézek rajtatok vagy inkább magunkon, előtolakodik a kérdés, mennyiben azonos a mai Fidesz azzal, ami alapításakor volt? Fogas kérdés. A mai Fidesz annyiban azonos az 1988-assal, amennyiben bármely harminc éves ember azonos azzal, aki egyévesen volt. Vagy másképpen: amennyiben egy patak azonos azzal a folyammal, amellyé a megtett út során szélesedik. Egy nemzedéki pártból mi magunk is európai néppárttá izmosodtunk. Hosszú utat tettünk meg. Helyet szorítottunk magunknak az Ellenzéki Kerekasztal-tárgyalásokon, együtt vívtuk ki, hogy az ’56-os forradalom mártírjainak méltó módon adjuk meg a végtisztességet, együtt vívtuk ki a vasfüggöny megnyitását, együtt parancsoltuk ki a szovjet csapatokat, és együtt fűrészeltük derékba a kommunista pártot. És együtt harcoltuk ki, hogy mi is ott legyünk a rendszerváltás utáni első szabadon választott parlamentben.

Barátaim!

Átéltünk fényes győzelmeket és fájó vereségeket. Fogunkat összeszorítva kibírtuk a rendszerváltás utáni időszak legsötétebb pillanatát, a december 5-ei népszavazást, és nem nyugodtunk, amíg a kettős állampolgársággal meg nem adtuk az erkölcsi és közjogi elégtételt a külhoni magyarjainknak. Az elmúlt 29 évben a magyar választók bizalmából három alkalommal is kormányra kerültünk. Éltünk a bizalommal. Mi voltunk azok, akik a rendszerváltás átmeneti alkotmányát egy modern, európai és egyben hazafias Alaptörvényre cseréltük. Vivát, háromszoros vivát Schmitt Pál elnök úrnak! És mi voltunk az elsők Európában, akik megállítottuk a kontinensre zúduló migránsinváziót. Mi hirdettük meg a munkaalapú gazdaságot, mi teremtettünk több mint 700 ezer új munkahelyet. Mi alkottuk meg a családi adókedvezményt, és amikor elvették, megharcoltunk érte, és visszaadtuk a magyar családoknak. Mi vagyunk azok, akiknek valóban a gyermek a legfontosabb. És elszámoltattuk a bankokat, és forintosítottuk a devizahiteleket. Rezsicsökkentést vittünk végbe. Mi vagyunk azok, akik megadták az időseknek az őket megillető tiszteletet. Megőriztük a nyugdíjak értékét, és idén először nyugdíjprémiumot is fizetünk, mert Magyarország egy többgenerációs otthon, ahol együtt sírunk és együtt nevetünk.

Tisztelt Kongresszus! Kedves Barátaim!

Jól eső érzés arra gondolni, hogy az eltelt három évtizedben ezzel a közösséggel, veletek együtt nagy dolgokat vittünk véghez. De figyelmeztetem magamat és benneteket is: most kell szerénynek lenni, mert most van mire. Köszönöm nektek, hogy egy ilyen fantasztikus közösség, egy ilyen egyedülálló sikercsapat tagja lehetek. Köszönöm a tőletek kapott töretlen és megható bizalmat. Fölemelő és megtisztelő egy ilyen politikai közösségben elöl menni. Meg fogom tenni, ami az én dolgom.

Hajrá, Magyarország, hajrá, magyarok!

Jó reggelt kívánok, tisztelt Hölgyeim és Uraim!

Tisztelettel köszöntök mindenkit, a külhoni magyarokat és az itthoniakat egyaránt. Röviden fölidézem, hogy amikor 2010-ben, hat év szünet után újraalakult a MÁÉRT, akkor azon a találkozón arra kértük egymást, arra kértem én Önöket, hogy a magyarok könyveit – három könyvről beszéltem –, a tettek, a szavak és a művek könyveit írjuk együtt. Az a helyzet, hogyha innen vetünk egy pillantást a mögöttünk hagyott évekre, akkor azt mondhatjuk, hogy az elmúlt hét évben komoly fejezeteket írtunk ebbe a három könyvbe, és reméljük, hogyha a csillagok állása a maihoz hasonlóan kedvező marad, akkor majd újabb fejezeteket is írhatunk.

Szeretném magunkat emlékeztetni arra, hogy a MÁÉRT egy különleges formája a magyar politikai közéletnek, és nemcsak különleges, hanem különösen értékes is. Nagyon kevés olyan hely van, ahol a magyar kormányzó pártok, ellenzéki pártok és a mérvadó külhoni politikai szervezetek egy asztalnál tudnak beszélni, és közösen gondolkodni a jövőről. Szerintem ezt meg kell becsülnünk. Különösen nagyra értékelem az ellenzék részéről azokat a kísérleteket, amelyekkel egy nemzeti konszenzus kialakításához igyekeztek hozzájárulni 2010-et követően. Időnként a föllángoló viták kitörlik a fejünkből azt a képet, hogy mennyivel áldatlanabb állapotok voltak 2010-et megelőzően, amikor alapvetően nemzeti kérdésekben is egyet nem értés, sőt széthúzás volt megfigyelhető. Most sincs teljes egyetértés, de a fontos kérdésekben azért konszenzus van, és ezt érdemes rögzíteni. Konszenzus van az állampolgárság kérdésében, szerintem konszenzus van a szavazati jog kérdésében is, és konszenzus van a határon túli magyarok autonómiatörekvéseit illetően is. Ez szerintem nagy eredmény. Az elmúlt harminc évre ha visszapillantunk, akkor kevés időszakot találunk, amikor ezekben a kérdésekben nemzeti egység állt fent. Úgyhogy tisztelettel köszönöm ezt a kormánypártoknak és az ellenzéki pártoknak is.

Mielőtt a szorosan vett mondandómba kezdenék, szeretném megköszönni Önöknek, külhoni magyaroknak, hogy az elmúlt hét év alatt jóban és rosszban is kitartottak Magyarország mellett. Önök nagyon nehéz döntéseket is kellett hozzanak időnként, de ezeket a döntéseket mindig az egységes, minden részéért és tagjáért kiálló közösség létrehozásának a vágya és felelőssége hatotta át. Tehát nem tudok fölidézni olyan döntést az elmúlt hét évből, amikor a külhoni magyarok a saját részérdekeiket a nagy, össznemzeti érdekek elé helyezték volna. Ez szintén egy olyan dolog, amiről érdemes beszélni. Nem azért, hogy magunkat dicsérgessük, hanem azért, hogy példát adjunk magunknak is, és az utánunk következőknek is abból, hogy mit jelent nemzeti összefüggésekben gondolkodni.

Tisztelt Hölgyeim és Uraim!

Ilyenkor az a szokás, hogy adok egy rövid körképet arról, hogy Magyarország ma hogyan áll. Ezt megpróbálom úgy megtenni, hogy a lehető legkevesebb, magyar parlamenti vitákhoz emlékeztető helyzetet provokáljak ki, és az ellenzéki pártokat se hozzam abba a helyzetbe, hogy itt, Önök előtt vitassuk meg az ország állapotáról vallott különböző nézeteinket. De azért néhány pontban mégiscsak össze kell foglalnunk, hogy hol is tart Magyarország, hogy utána reálisan beszélhessünk arról, hogy mire vállalkozhatunk a jövőben. Szeretném megismételni azt, amit tegnap a Diaszpóra Tanács ülésén mondtam, hogy ez az a pillanat, amikor Magyarországnak, most nem a kormányról beszélek, hanem az egész országról: most kell igazán szerénynek lennie, mert most van mire szerénynek lennie. Mert olyan komoly eredményeket sikerült elérnünk, amelyekre Magyarországon mindenki büszke lehet, függetlenül a párthovatartozásától, pártállásától, politikai nézeteitől, mert ezeket az eredményeket nem egyik vagy másik párt vagy a kormány – bár egy épkézláb kormány sosem jön rosszul –, hanem összességében mégiscsak a magyar emberek érték el. Röviden azt mondhatom, hogy Magyarországnak sikerült összeszednie magát, sikerült a saját lábára állnia, nem más pénzén él, és nem is kíván más pénzén élni. Kifejezetten olyan gazdasági stratégiákat fogadtunk el, amelyek a saját lábon állást erősítik, saját erőt és saját munkát tesznek lehetővé. Összeszámoltam nem olyan régen egy nemzeti banki tanulmány alapján ötven olyan reformot vagy reformértékű intézkedést hoztunk az elmúlt hét évben, amellyel sikerült új pályára állítani a magyar gazdaságot.

Tisztelt Hölgyeim és Uraim!

Az elmúlt hét évben nemcsak Magyarországon zajlottak le nagy változások – ezekre majd még visszatérek –, hanem körülöttünk is nagy változások zajlottak le, és a külhoni magyarság életét ezek a változások alapvetően érintették. Az egyik fontos változás körülöttünk az, hogy a 2008-2009-es gazdasági válságot, amelyet az európaiak önfelmentés címén vagy okán pénzügyi világválságnak neveznek, holott valójában csak egy európai pénzügyi válság volt, tehát az európai pénzügyi válságot követően több politikai válság is megrázta az Európai Uniót. Erre ritkán van példa. Most azonban e két válságnak a következményei összeadódtak, és rendkívül nehéz közeget hoztak létre, amelyben a magyar nemzeti érdekeket kellett érvényesítenünk. Könnyen belátható, hogy egy konszolidált és jól működő keretrendszerben könnyebben tudjuk érvényesíteni az érdekeinket, mint egy zilált és válságoktól terhelt nemzetközi közegben. Márpedig nekünk az elmúlt években ez jutott. Ebben a közegben kellett elfogadtatnunk azt, hogy Magyarország nem a nemzetközileg kipróbált és be nem vált receptek szerint kívánja a gazdasági, pénzügyi válságot követően újjáépíteni a saját gazdasági és társadalmi rendszerét, hanem egy sajátos magyar modell szerint. Ha jól visszagondolunk, akkor emlékezhetünk arra, hogy éveket vitt el az életünkből az a vita, ami arról szólt, hogy az Európai Unión belül vannak-e egyáltalán nemzeti modellek, van-e nemzeti út, lehet-e járni azon a bizonyos magyar úton. Éveket töltöttünk el azzal, hogy megvédjük az erre vonatkozó gondolatainkat. Szerintem a végeredményből is az olvasható ki, hogy nem végeztük rosszul a dolgunkat. Megvédtük, először is kimondtuk, ami a politikában időnként önmagában is tettnek minősül, majd megvédtük azt a vezérgondolatot, hogy az Európai Unióban is a nemzeti érdek az első, ami Magyarországra nézve azt jelenti, hogy a magyar érdek az első. Ennek megfogalmazásaképpen és rögzítéseként írtunk egy új alkotmányt, egy új alaptörvényt, amelyben választ adtunk azokra a kérdésekre, hogy kik vagyunk mi, mit akarunk, honnan jövünk, hova tartunk, és melyek azok az értékek, melyeket a jövőben sem kívánunk feladni. Azt is mondhatom, hogy összefoltoztuk a nemzet szanaszét hasogatott szövetét.

Tegnap Semjén Zsolt arra kért engem, hogy a tegnapi Diaszpóra Tanács ülésén én teátrálisabban jelentsem be azt, hogy már egymillió új állampolgárunk van, de az a helyzet, hogy ebben ő sokkal jobb nálam. Ezt a versenyt én nem indítom meg. A „ki a jobb Semjén Zsolt?” című versenyt én nem nyerhetem meg, úgyhogy én csak visszafogottan és halkan szeretném azt mondani Önöknek, hogy több mint egymillió új magyar állampolgárunk van. És ráadásul azt is gondolom, hogy azért sem kell most még örömtüzeket gyújtanunk, mert még rengeteg lehetőség van előttünk itt, a Kárpát-medencében. Egyáltalán nem merítettük ki a teljes magyar közösség újjászervezésének lehetőségét. Tehát ha potenciál felől nézzük a dolgot, akkor valahol a félút környékén járhatunk. Ezért arra szeretném – talán a miniszterelnök esetében ez megengedhető – emlékeztetni magunkat, hogy az a siker, amit elértünk, az azt jelenti, hogy még rengeteg munkát végezhetünk el, és a múlt és a siker azt igazolja, annak a munkának, amit végzünk, van értelme. Tehát mindenkit arra kérek, hogy még többet dolgozzon annak érdekében, hogy minden magyar, aki közjogilag is a közösségünk részévé kíván válni, megtalálja erre a lehetőséget. Mindenesetre annyit talán mondhatunk, hogy Magyarország egy európai középállam pozícióját foglalja ma el. Amire persze az ember könnyen rándíthatja meg a vállát, és mondhatja, hogy „miért, eddig mi a fészkes fene volt, ha nem egy európai középállam”. És az igaz, hogy a méretét meg a népességét tekintve eddig is azok voltunk, de egy középállamnak nemcsak földrajzi kiterjedése és népességszáma van, hanem önálló akarata meg mozgástere is. És önálló akarattal és mozgástérrel nem rendelkeztünk, de annyival különösképpen nem, ami méltó és illik egy európai középállamhoz. Az elmúlt hét év szerintem a tekintetben egy közös siker, hogy olyan mozgásteret sikerült létrehoznia a mindenkori magyar állam számára, ami egy európai középállam létezését lehetővé teszi, és ami ahhoz illeszkedik. Szeretném megemlíteni itt mindannyiunk előtt azt a sikert, hogy segélyalapú társadalom helyett sikerült létrehoznunk egy munkaalapú társadalmat, és bár elkeseredett filozófiai viták is voltak Magyarországon arról, hogy a teljes foglalkoztatás egyáltalán elérhető-e, és ha elérhető, akkor jó-e – bizonyos liberális közgazdasági nézetek szerint ez nem feltétlenül jó dolog –, végül is sikerült egyetértést kialakítanunk abban, hogy a teljes foglalkoztatás egy olyan cél, amelyet mindannyian vállalhatunk. És az, hogy közel vagyunk hozzá, az eredmény.

Tegnap is elmondtam, hogy a politikában soha sem lehet választani a problémamentes és a problémával terhelt létforma között, mert a politika lényege, hogy mindig gondok vannak, nehézségek és ügyek, amiket kezelni kell és megoldani. A politikának csak az a lehetősége van, és az egy kiváltságos, sőt kegyelmi pillanat, hogy jó és rossz problémák között választhat. Amikor az embereknek nincsen munkája, az egy rossz probléma; amikor meg elfogyott a munkaerő, és a gazdaság növekedésének az a gátja, hogy már nincs elég ember, az meg egy jó probléma. Nem könnyebb, csak más természetű probléma, és Magyarország a rossz problémák korszakából átlépett a jobb problémák korszakába.

Fontosnak tartom itt megemlíteni a nemzeti mozgástér tekintetében, hogy három kulcsszektorban, amely nélkül a modern gazdaságban nincs szuverenitás: az energia-, a média- és a bankrendszer tekintetében nemzeti tulajdonba vettünk vissza nemcsak vagyontárgyakat, hanem egész stratégiai ágazatokat. És ezekben a szektorokban 50 százalék fölé növeltük a magyar tulajdont. Ez mind a bankszektor, mind az energia-, mind pedig a médiaszektor a XXI. század elején a nehézfegyverzetet képviselik az államközi kapcsolatokban, ezért ezt én különösen értékes sikernek tekintem. Meg kell említenem közös erőfeszítéseink eredményeképpen azt is, hogy a közbiztonságot sikerült megerősíteni, és sikerült megvédenünk a határainkat. Kellő szerénységgel itt is, de büszkén mondhatjuk azt, hogy Magyarország ma Európa egyik legbiztonságosabb országa. A napokban futottak le az agrárkamarai választások. Nyilván külföldről, illetve külhonból erre kevesebb figyelem összpontosul, de ez nagyon fontos pillanata volt a magyar agrártörténelemnek, hiszen mi egy százéves vitát zártunk le az elmúlt időszakban, amelyben meghatároztuk a kis- és középbirtokok arányát a nagybirtokokhoz képest – mindegyiknek megteremtve a helyét, létezésének indokát és legitimitását. És a legutóbbi választások azt mutatták, hogy az agráriumból élők ezt helyeslik. Elfogadták azt a programot, amellyel semmi más teendője nincs a mindenkori kormányzatoknak, mint az, hogy végrehajtsa azokat. Szeretném jelezni, hogy az anyaország erejét növelni fogja az az újraiparosítási program is, amelyet megindítottunk. Államtitkár urunk is itt van velünk, aki felelős ezért az újraiparosítási programért. Ma Csehország, Németország és Magyarország fut versenyt azért a címért, hogy az adott nemzet nemzeti össztermékében az ipari termelés hány százalékot tesz ki. Korábbi fölfogások szerint volt olyan elképzelés, hogy az a jó, ha az arány minél alacsonyabb, és a szolgáltató szektor pedig minél magasabb. Ma ez megváltozott. Ma egy másik nóta járja: ma értéknek tekintik Európában, hogyha az ipari termelés aránya magas a teljes nemzeti össztermékben. És a németekkel, csehekkel versenyt futni a legjobb helyért nem egy lebecsülendő eredmény. Húsz-egynéhány százaléknál vagyunk az ipari termelést tekintve a nemzeti összterméken belül, és az államtitkár úr nem kevesebb feladatot kapott, mint hogy elérjük a 30 százalékos részarányt. Megemlítem itt, ami szerintem fontos a külpolitikánk vagy a külhoni politikánk szempontjából is, hogy Magyarország ma egy olyan helyzetben van már, amikor a gazdaság teljesítménye nemcsak a makrogazdasági számokban látszik, hanem a mindennapi élet világában is megjelentek ennek a jelei. Itt elsősorban a béremelkedésekben és a nyugdíjak értékmegőrzésében, sőt növekedésében fejeződik ez ki.

Tisztelt Hölgyeim és Uraim!

Természetesen akik azt mondják, hogy ennél is több van bennünk, azoknak igazuk van. Amit most eredménynek mondhatunk, az leginkább csak a múltbéli teljesítményekhez képest tűnik komoly eredménynek, de ezt nem szabad leértékelünk. Az is egy teljesítmény, az is egy eredmény. Kétségkívül Magyarország még ennél is többre képes, és kétségkívül nagyobb potenciál van benne, mint amit jelenleg kihasználunk, de ez majd egy választások utáni kérdéskör lesz. Meggyőződésem, hogy a magyar gazdaságpolitikának egy olyan típusú újrafutózására lesz szükségünk, amely versenyképességünket és a nálunk fejlettebb gazdaságokhoz való fölzárkózási ütemünk fönntartására alkalmassá tesz bennünket.

Tisztelt Hölgyeim és Uraim!

Mindezek a történések azért kellettek, hogy itt említést kapjanak, mert ezek adták az alapját azoknak az intézkedéseknek, amikből aztán egy külhoni politikát föl lehetett építeni. Szeretném, ha mindenki előtt világos lenne, hogy erős anyaország nélkül nem lehet eredményes, sikeres, jó, tartós és üdvös külhoni politikát folytatni. Tehát ha nem erős, és nem jó anya az anyaország, akkor nem tudja teljesíteni azokat a kötelezettségeit, ami egyébként minden anyát és minden anyaországot a saját gyermekeivel és polgáraival szemben terhel. Azért tudtuk létrehozni mindazt, amiről most beszélni fogok, mert az anyaország megerősödött. Létrehoztuk az egész Kárpát-medencét lefedő oktatási hálózatot. Úgy tanultuk az iskolában, remélem ma is ezt tanítják még a magyar iskolákban, hogy minden nemzet a maga nyelvén lett tudós, következésképpen egy anyanyelv ápolására alkalmas óvodától egyetemig ennek intézményi keretet adó egységes Kárpát-medencei magyar oktatási rendszer létezése kulcskérdés. Szellemi erőtereket is alakítottunk ki a Kárpát-medencében. Meggyőződésem, hogy a kísérleteink eredményeképpen ma közelebb vagyunk a szomszédainkhoz lélekben, mint korábban bármikor voltunk. Nemcsak Magyarországon a pártok között, meg a különböző konfliktusban lévő érdekcsoportok között kell megteremtenünk az együttműködés kultúráját. Ez egy szép feladat Magyarország határain belül, de szerintem erre szükség van egész Közép-Európában. Van egy nehéz, terhes történelmünk. Nem könnyű egy olyan kultúrát kialakítani a Kárpát-medencében, amely az együttműködést helyezi a középpontba. Szerintem az elmúlt években nagy lépéseket tettünk ebbe az irányba.

Szerintem a Kárpát-medencében, sőt a közép-európai térségben megerősödött, minimum versenyképessé vált – azt nem mondom, hogy győzött, de versenyképessé vált – az a gondolat, hogy a Közép-Európában élő népek nem abban érdekeltek, hogy a másik gyenge legyen, hanem abban, hogy mindannyian erősek legyünk. Ez egy nagyon komoly eredmény. Első látásra egy természetes és egyszerű mondatnak tűnik ez, de a magyar és a közép-európai történelemmel a hátunk mögött, ez egy súlyos és komoly kijelentés. Mert meggyőződésem, hogy ma a románok nem gondolják azt, hogy nekik az a jó, ha Magyarország egy gyenge állam. Nem gondolom, hogy a szerbek vagy a szlovákok ezt gondolnák. És mi sem gondolhatjuk azt, hogy nekünk érdekünkben állna egy zilált, gyenge lábakon álló Szerbia, Románia vagy éppen Szlovákia. Pont ellenkezőleg: a magyar nemzeti érdek az, hogy legyen erős Szerbia, erős Románia, erős Ukrajna, erős Szlovákia, erős Horvátország, akikkel aztán Magyarország szintén erős országként gyümölcsöző együttműködést és kapcsolatot tud kialakítani. Tehát a közép-európai népeknek meg kell tanulniuk és meg kell érteniük, hogy vagy együtt emelkedünk föl, és együtt leszünk sikeresek, vagy egyikünk sem lehet sikeres. Ez a XXI. századnak az a parancsolata, amelyet érdemes fölismernünk és elismernünk. Én eredménynek tekintem, hogy a magyar külpolitikát alakítók, általában a magyar szellemi élet és szellemi közeg ezen az állásponton van. Támogatni akarja a közép-európai együttműködést, és abban erős, stabil államok szövetségét látja.

Ezért is történhetett meg az, hogy a magyar határokon átnyúló gazdaságfejlesztési programokat nem fogadták ellenségesen az országok. Szerbia nem volt ellenséges a magyar gazdaságfejlesztési programmal. Szlovákiának néhány, egyébként jogos technikai fönntartását elfogadva, ott szintén fogadókészséget tapasztaltunk. Ukrajna a legutóbbi időkig kifejezetten bátorította a kárpátaljai térség gazdasági fejlesztési programját. Horvátországgal sosem volt ilyen problémánk. És Romániával is meg tudunk találni a hangot. Szerintem önmagában az a tény, hogy a környező országok a határokon átnyúló magyar gazdaságfejlesztési programokat elfogadták, befogadták vérmérsékletük szerint különböző mértékben, de mindannyian támogatják, annak a jele, hogy a közép-európai gondolat és az együttműködés szükségességének fölismerése nemcsak magyar jelenség, hanem a többi közép-európai nemzetnél is bekövetkezett. Ez nem azt jelenti, hogy elérkeztünk volna a parciális béke állapotába, és egyetlen konfliktusunk meg vitánk sem lenne, de nem mindegy, hogy a vitákra és konfliktusokra milyen alapállásból tekintenek az abban érintett felek. Ez nagy eredmény, komoly siker, és jó reményt ad Közép-Európa fejlődésének. Ez azt is jelenti, az elmúlt hét évet én úgy értékelem, hogy Közép-Európa megtalálta a saját hangját. Az látható, hogy bár egy nyelvet még nem beszélünk – ennek a perspektívái rendkívül távoliak –, de van egy közös szótára a közép-európai népeknek, amit az egymás közötti életükben, illetve az Európai Unión belül is jól forgatnak, és ügyesen használnak. Ennek élharcosa a V4, amelynek tagjai összezártak, és jól képviselik a közép-európai nemzetek sorsközösségéből fakadó politikát az Európai Unióban.

Fontos megemlítenem ebben az összefüggésben, tisztelt Hölgyeim és Uraim, hogy 2015-ben, amikor az illegális migráció első hullámai megérkeztek Európába, akkor nekünk azt mondták, Brüsszelben különösképpen, hogy ezt a folyamatot nem lehet megállítani. Én nagyon komoly nemzeti teljesítménynek tekintem azt, hogy a magyarok bebizonyították, hogy meg lehet állítani. Itt külön is köszönetet kell mondanom a délvidéki magyaroknak, hiszen őket érintette ez a válság leginkább. Nemcsak fizikai mivoltában, hogy rajtuk ment keresztül, hanem hogy oda kellett egy kerítést építeni, ahol egyáltalán nem akarunk kerítést látni, hiszen magyar közösségek is élnek a határ másik oldalán is. Azt, hogy a délvidéki magyarok ezt megértették, elfogadták, sőt a szerb kormánnyal is támogattatták, én egy komoly teljesítmények tartom, és az elnök úrnak, Pásztor elnök úrnak külön is köszönöm. Nem könnyű egy ilyen szétszabdalt nemzet esetében kerítéseket építeni és migránshullámokat megállítani, de hogyha nem akarjuk elcserélni az életünket valami másra, hanem meg akarjuk tartani azt, ami van, akkor ilyen lépésekre szükségünk lesz. Látnunk kell, hogy Európa egy új választóvonal mentén különbözik el, válik el, nem mondom, hogy megosztottá válik, mert ez talán még elkerülhető, ez pedig az, hogy vannak országok, amelyek elfogadták, hogy bevándorlóországokká válnak, sőt nemcsak elfogadták, hanem ezt akarják, bátorítják, és segítik saját eszközeikkel. Ők nem beengedik az illegális migránsokat, hanem beszállítják saját magukhoz őket. És vannak országok, ilyen Magyarország és ilyen Közép-Európa, amelyik pedig nem kíván bevándorlóországgá válni, hanem meg kívánja őrizni a hagyományait, kultúráját, szellemi, erkölcsi, filozófiai, kulturális fundamentumait. Mi nem kérünk a mi fölfogásunk szerint bizonyítottan nem működő multikulturalizmusból és párhuzamos társadalmakból. Nem vitatjuk, hogy valahol ez működhet, de magunkat, és ezeket a jelenségeket ismerve biztosan mondhatjuk, hogy se a multikulturalizmus, se a párhuzamos társadalmak rendszere Közép-Európában és Magyarországon nem működőképes. És senki sem kényszeríthet bennünket olyan társadalmi kísérletre, amelyet először is nem akarunk, kettő: eleve úgy látjuk, hogy csak kudarc lehet a vége.

Tisztelt Hölgyeim és Uraim!

Ebből pedig az is következik, hogy amikor Magyarország szembenéz a legfontosabb kihívással, és ez nem csak a mai állam kihívása, hanem a teljes magyar nemzeti közösség kihívása, ez pedig a demográfiai hanyatlás kérdése, akkor ezt konfrontáltatnunk kell a bevándorláspolitika kérdéseivel. Arra a kérdésre kell választ adnunk, hogy mit akarunk tenni egy demográfiailag hanyatló nemzet képviselőiként annak érdekében, hogy a nemzetünk ne fogyatkozzon meg, ne gyengüljön meg végzetesen, és ne csökkenjen le a gazdasági teljesítőképesség egy olyan szint alá, ahonnan már újraépítkezni lehetetlen. Ez nyilvánvalóan csak a demográfiai hanyatlás megállításával lehetséges. Nyugat-Európában erre egy nagyon egyszerű matematikai természetű választ adnak: amennyi ember a természetes fogyás révén eltűnik, legalább annyi embert be kell hozni valahonnan máshonnan. Ők egy bevándorláspolitikával kívánják orvosolni a demográfiai hanyatlást. Magyarország egy másik úton jár. Mi kifejezetten a családpolitikánk erősítésével akarunk választ adni erre a kérdésre. Akik kétségeket fogalmaznak meg, és azt mondják, hogy nincs bizonyítva, hogy ez sikeres lesz, azokkal egyet kell értsek, ez nincsen bizonyítva, ugyanakkor még meg sem próbáltuk. Tehát minimum esélyünk van arra, hogy ez sikeres legyen. Ha meg sem próbáljuk, biztosan nem lesz sikeres. És miután inkább szeretnénk magyar gyerekeket látni, és növekvő számban magyar családokat, mint növekvő számban bevándorlókat, ezért az a helyes, hogyha a családpolitikát erősítjük. Magyarországon 2018 a magyar családok éve, és én azt kezdeményeztem korábban, illetve a magyar kormány azt kezdeményezte, hogy a külhoni világban is legyen ez a családok éve. Tehát legyen a külhoni családok éve a 2018-as esztendő. Gondolkodjunk együtt, próbáljunk ki intézkedéseket együtt. Készítsünk közösen terveket együtt arról, hogy hogyan kell nemcsak Magyarországon, hanem az egész Kárpát-medencében egy erős családpolitikával megfékezni és megállítani a demográfiai hanyatlást. Különböző nemzetek vannak, és nyilván a család intézménye a különböző karakterű nemzetek életében különböző helyet foglal el. A magyar egy olyan nép, egy olyan nemzet, amelynek a család a gondolkodás középpontjában áll, egyáltalán: az életünkről való gondolkodásunk középpontjában is a család áll. Ráadásul azt is tudjuk, hogy ez alapegység, utánpótlásbázis, és egyszerre lelki, szellemi és anyagi erőforrás a magyar közösség számára. Egy olyan magányos nép, mint amilyenek mi vagyunk nemzetkarakterünk, kultúránk, nyelvünk szempontjából, nem remélheti mástól a megmaradását és megerősödését, csak a saját gyermekeinktől és a saját családjainktól. Erős családok nélkül nincs erős magyar közösség, és nincs erős magyar nemzet sem. Ezért remélem, hogy a 2018-as esztendőben olyan javaslatok, megoldások és tervek születnek, amelyek a demográfiai hanyatlás önerőből történő megfékezésére képessé tesznek bennünket. Miniszterelnök-helyettes úr már említette, hogy bizonyos családtámogatási intézmények, juttatások, támogatások rendszerét az államhatáron túlra is igyekszünk kiterjeszteni. Vannak is biztató példák. Én helyesnek tartom, hogy ezt lelkesen említsük meg, mert ilyen korábban nem volt. Ez áttörés vagy jégtörés, ugyanakkor látnunk kell, hogy ezek még csak szimbolikus súlyú lépések, itt egy sokkal komolyabb Kárpát-medencei családpolitikai rendszer kiépítésére lesz szükség, de az első lépések szerintem jó irányt mutatnak, és pontosan fejezik ki a Kárpát-medencei magyarság, azon belül a magyar kormány szándékait.

Tisztelt Hölgyeim és Uraim!

Ha most lezárandó hét-nyolc év fejezeteinek kellene egy címet adnom, akkor azt mondanám, hogy ezek az évek a nemzetegyesítésről szóltak. A következő fejezetekre pedig valami olyasmit írnék, vagy fejlécére olyat írnék, hogy nemzetépítés. Legutóbb Kolozsváron járhattam, köszönöm szépen az RMDSZ-nek az ott folytatott értékes tárgyalásokat. Kolozsváron járhattam, és ott a reformáció okán a nyilvánosság előtt is meg kellett szólalnom, ahol azt mondtam a magyar kormány álláspontját képviselve, hogy a Kárpát-medencében a jövőt magyar nyelven írják. Ez egy olyan mondat, amelynek van értelme. Ez a közbeszéd nem minden pillanatában csapja meg az embert, de én szeretném jelezni, hogy ez nem egy odavetett retorikai fordulat volt, hanem egy kormányzati szándékot kifejező mondat. Vagyis a Kárpát-medencében a jövőt magyar nyelven írják. Először is fontosnak érzem, hogy ebből a mondatból kitűnik, hogy azt gondoljuk, hogy van jövő, és a jövőről érdemes gondolkodni. Ez talán itt a külhoni magyarok körében egy logikus gondolatnak, sőt evidenciának tűnik, de a mának élés filozófiája olyan erőssé vált az európai kultúrkörön belül, hogy hangsúlya, értelme, fontossága van annak, hogy a mi közösségünk az nem egyszerűen a máról, a ma elérhető életszínvonalról, hanem hosszabb távon a jövőről is gondolkodni akar. És a mi jövőnk, miután erről a jövőről hosszasan elgondolkodunk, aligha lehet más, mint egy magyar jövő. A második jelentése ennek a rövid mondatnak az, hogy a Kárpát-medencére összpontosít, és a Kárpát-medencét a magyar nemzet és magyar kultúra kiteljesedésének tereként gondolja el. Tehát szeretnénk túllépni, én személy szerint mindenképpen szeretnék túllépni azon az időszakon, amikor a nemzetpolitikánk kizárólag védekezésből állt. Ez egy fontos dolog majd a jövőben is. Egy sérülékeny helyzetben lévő nemzet kisebbségi részeit rendszeresen érik olyan támadások, történnek körülötte olyasmik, vele szemben fogalmazódnak meg olyan szándékok, amelyekkel szemben védekezni kell. Ez az életösztönünkből eddig sem hiányzott, de ezután sem hiányozhat, de szeretném, hogyha a magyar nemzetpolitika a Kárpát-medencében nem merülne ki a védekezésben, hanem a közép-európai együttműködés szellemében újra és újra gondolatokat, értékeket és gazdasági erőt is termelnénk az egész magyar közösség és egész Közép-Európa számára. Tehát én azt gondolom, hogy nekünk nem egyszerűen meg kell védeni a jogainkat és a közösségeinket, hanem hozzá kell járulnunk a Kárpát-medence jövőjéről szóló gondolatokhoz, elképzelésekhez és tervekhez a saját, magyar logikánk, észjárásunk és érdekeink szerint.

Tisztelt Hölgyeim és Uraim!

Meggyőződésem, hogy a Kárpát-medence jövőjét a magyar nemzetrészek összekapcsolásával jelentős mértékben képesek leszünk befolyásolni. Már most is jól látható az, hogy az együttműködésünk, mint az előbb erre utaltam már, a szomszédos országokkal, a V4-eken keresztül pedig velünk nem szomszédos közép-európai népekkel is jól halad és erősödik, azonban ennél kicsit többről is szó van. Itt is kellő szerénységgel és az erőnk viszonylagosságának tudatában, de magabiztosan azt kell mondanunk, hogy azt is láthatja mindenki a Kárpát-medencében, hogy aki együttműködik a magyarokkal, az jól jár. Az nemcsak helyesen, erkölcsileg és filozófiailag cselekszik helyesen, hanem jól jár. Ha a magyarokkal együttműködnek, ha a szerbek ezt megteszik, akkor jól járnak. Ezt Vučić elnök úr többször nyilvánosan elmondta. A horvátok esetében ugyanez a helyzet, bár most éppen konfliktusok terhelik a két ország kapcsolatát, de Horvátországban is pontosan tudják, hogyha együttműködnek a magyarokkal, azzal ők is jól járnak. Évek óta üdvözöljük azt a folyamatot, ami e tekintetben Szlovákiában bekövetkezett, ahol világossá vált a szlovák kormány számára, hogy a magyarokkal való együttműködés előnyt jelent Szlovákia számára is. Hosszú időn keresztül, mint utaltam erre, ez Ukrajna esetében is evidensnek volt tekinthető. Tehát nemcsak együttműködésről beszélünk, hanem arról, hogy a Kárpát-medencében és Közép-Európában, aki a magyarokkal együttműködik, az jól jár. Tehát mi nem egyszerűen csak a jogaink megvédése érdekében lépünk föl, hanem egy közös és biztató jövőt is tudunk kínálni a közép-európai országoknak és azok polgárainak.

Ez az a pont, ahol Ukrajnáról kicsit hosszabban kell beszélnem. Örülök, hogy Brenzovics elnök úr is itt van a sorainkban, és szeretném, ha ebben a körben is tisztáznánk és rögzítenénk az Ukrajnához fűződő kapcsolatunk legfontosabb kiindulópontjait, hiszen a következő hónapokban szükségünk lesz arra, hogy egy hangon szólaljunk meg ebben a kérdésben. Azt kell mondanom, hogy eddig ezt jól csináltuk, még ha ösztönszerűen is, de jól csináltuk. A teljes magyar nemzeti közösség, ideértve a külhoni magyar nemzetrészeket és a magyarországi politikai pártokat is egy hangon beszélt ebben a kérdésben. Én csak annyit szeretnék világossá tenni, hogy Ukrajna az Európai Unió közösségéhez kíván közeledni, szándéka szerint csatlakozni is szeretne. Ennek a lehetőségei ma inkább korlátozottnak tűnnek, de mindenképpen közeledni szeretne. Vár tehát valamit az Európai Unió közösségétől. És az igazság az, hogy csak akkor várhat valamit az Európai Uniótól és tőlünk is, hogyha bizonyos alapvető normákat, és itt nem részletkérdésekre gondolok, hanem fundamentális, alapvető elveket elfogad. Ha azokat nem fogadja el, akkor az együttműködésnek más minősége lesz. Akkor is lesz persze európai uniós és ukrán együttműködés, de az más minőségű lesz. Nem az lesz a minősége, mint amire ma egyébként mind a két fél törekszik, hogy Ukrajna egyre közelebb kerüljön az Európai Unióhoz, akkor egy távolságtartó, de nyilvánvalóan valamilyen együttműködést igénylő kapcsolatrendszer jön létre. De mi szeretnénk egy szoros együttműködést Ukrajna és az Európai Unió között. Ehhez azonban nem sok, de néhány fundamentális kérdésben muszáj elfogadnia Ukrajnának az európai normákat. És ezek között a normák között kiemelkedő helyen van az a szabály, hogy a kisebbségi közösségek tekintetében a már elért jogok szintjéből visszalépni nem lehet. Ez fundamentuma az Európai Uniónak. Ha az Európai Uniónak van értékközösségi jellege –meggyőződésem szerint van –, akkor a jogállamiságon és a demokrácián túl a kisebbségpolitikát ezek közé a fundamentumok közé kell sorolnunk. És ennek az európai dokumentumokban világosan rögzített alapelve, hogy kisebbségi jogok elért szintjéből visszalépni nem lehet. Tehát mi egy olyan vitát nem fogadunk el, amely arról szólna, hogy az új ukrán szabályozások egyébként valamilyen létező vagy nem létező európai standardoknak megfelelnek-e vagy sem. Ez a vita számunkra irreleváns. Mert az Európai Unió nem dolgozott ki olyan sztenderdeket, amelyek alapján egy objektív kritériumrendszer létezne. Azt a szabályt kell képviselni, és azt a kiindulópontot kell megvédenünk, hogyha a kisebbségek számára egy bizonyos színvonalat a jogok tekintetében már elértünk, abból visszalépni nem lehet. Kisebbségi jogvédelemben visszalépés nincs. Az Európai Unióban ez alapszabály. És arra kérjük az ukrán barátainkat, hogy ezt lássák be. Nem az a kérdés, hogy most rossz törvényt alkottak vagy nem, ezt majd megvitatják otthon bevonva ebbe a vitába a magyar közösségeket, és e tekintetben nem a magyar kormány kíván állást foglalni, mert megteszik azt majd a kárpátaljai magyarok. Mi csak abban a kérdésben foglalunk állást, hogy Ukrajna úgy nem közeledhet az Európai Unióhoz, hogyha a kisebbségi jogokból visszavesz. Ez lehetetlen! Ez nemcsak a magyar kisebbségek jogait sérti egyébként, hanem számos európai uniós és nem európai uniós államnak a kisebbségi jogait is érzékenyen érinti. Miközben természetesen mi Ukrajnát támogatjuk, azért fontos, hogy világossá tegyük azt, hogy egy emberként kiállunk minden olyan ügyben, ha kell, akkor az ukrán kormánnyal szemben vagy vele vitatkozva is, amely egyébként sérelmes a magyar közösségek vagy az Ukrajna területén élő kisebbségi csoportok számára. Meg kell érteniük az ukrán barátainknak, hogy az együttműködésnek kulturális előföltételei vannak, tisztelettel kérjük, hogy ezt tartsák be. A kárpátaljai magyarokat pedig szeretném biztosítani arról, hogy a magyar kormány erről az álláspontjáról, fújjon akármilyen szél, nem fog lehátrálni, ki fogunk tartani emellett, nemcsak itt, nemcsak Kijevben, hanem az Európai Unióban is erőteljesen képviseljük ezt az álláspontunkat. Ha figyelték az elmúlt időszak diplomáciai fejleményeit, ideértve a NATO-t és az Európai Uniót is, akkor ennek a lenyomatát, magyar diplomáciai elvszerű diplomáciai cselekvésnek a lenyomatát láthatják.

Tisztelt Hölgyeim és Uraim!

És végezetül a mondat harmadik jelentése, miszerint a Kárpát-medencében a jövőt magyarul írják, ebbe a mondatba bele van rejtve az a gondolat is, hogy sikeresek leszünk, mert tudjuk, hogy a történelmet mindig a győztesek írják. Tehát ha mi fogjuk írni és magyar nyelven a történelmet, az azt jelenti, hogy mi sikeresek leszünk az előttünk álló időszakban, és erre az előbb elmondottak alapján jó esélyünk is van.

Tisztelt Hölgyeim és Uraim!

Végezetül van itt egy vita, amiben talán helyes, ha a magyar kormány is elmondja a véleményét, ez a szavazati jognak a kérdése. Említettem már, hogy korábban erről, a külhoni magyarok szavazati jogáról konszenzus jött létre Magyarországon. Most itt van ebben valamilyen repedés, szerencsére hajszálrepedés, de azért mégiscsak ez a kérdés felszínre került, és szeretném jelezni, hogy szerintem a magyarországi magyarok szempontjából, tehát most a magyarországi magyarok felől nézem az ügyet, a mostani helyzet elrendezése igazságos. Helyes és igazságos. Jól képezi le a valóságot, amely abból áll, hogy mindannyian egy nemzethez tartozunk, de különböző helyzetben vagyunk. Az anyaországi magyarok más helyzetben vannak, mint a határon túli magyarok, ezért van az, hogy a választójognak azt a speciális kiterjesztését választottuk, és ezért tudták ezt a baloldali pártok is korábban támogatni, ha én jól értettem, mert, ugye, amikor a magyarországi magyarok szavaznak, akkor kettő szavazatot adnak le, a határon túli magyarok meg egyet adnak le. Mert ez pontosan kifejezi azt, hogy egy közösséghez tartozunk, de a helyzetünk nem azonos. Ezért szerintem ez helyes és igazságos és erkölcsileg helyes elrendezés. Nem áll szándékunkban ezen változtatni. Aki ezt megtámadja, számíthat arra, hogy vissza fogjuk utasítani a változtatásra vonatkozó igényét.

Tisztelt Hölgyeim és Uraim!

Végezetül arra szeretnék mindenkit biztatni, hogy ennek megfelelően vetessék fel magukat minél nagyobb számban a választói névjegyzékbe, mert egyébként nem tudnak részt venni a jövő évben esedékes magyarországi választásokon, tehát arra kérem a külhoni magyarok politikai vezetőit is, hogy biztassák erre a saját közösségükhöz tartozókat.

Befejezésképpen pedig annak a kötelességemnek szeretnék eleget tenni, hogy arra kérem önöket, hogy támogassuk teljes mellszélességgel az RMDSZ-t abban a törekvésében, hogy azt a bizonyos Minority SafePack nevű európai akciót sikerre vigye. Itt arról van szó, hogy az Európai Unión belüli szabályok szerint ha egymillió aláírást megfelelő számú országban sikerül összegyűjteni, annak az a következménye – és itt most az őshonos európai kisebbségek ügyében zajlik aláírásgyűjtés –, hogy az uniónak foglalkoznia kell ezzel a kérdéssel. Szerintem ez fontos. Nem pártkérdés, nemzeti kérdés, nem érdemes pártakciót csinálni belőle, nemzeti akciót viszont érdemes. Arra kérem a magyarországi ellenzéki pártokat is, a külhoni magyar pártokat is, és arra kérem a média képviselőit is, hogy támogassák ezt a jó szándékú és indokolt kezdeményezést, amely a külhoni magyaroktól indult ki.

Köszönöm szépen az elmúlt évben tapasztalt együttműködést, és köszönöm szépen a figyelmüket, amellyel meghallgattak.

Jó estét kívánok, tisztelt Hölgyeim és Uraim!

Tisztelettel köszöntöm mindannyiukat. Külön tisztelettel köszöntöm a vezetőiket. Sok mindenben volt már részem a lassan harminc éve tartó politikai munkám során. Átéltem győzelmeket és vereségeket is. Felszólaltam a világ legkülönfélébb szervezeteinek eseményein, de még sohasem ért az a megtiszteltetés, hogy beszédet mondhassak a Siketek Világszövetsége által rendezett konferencián. Most ennek is eljött az ideje. Gratulálok a frakcióvezetőknek. Megpróbálok jelelni. Több okból is örömöt jelent számomra, hogy ma itt lehetek, Önök között. Először is mert személyesen is üdvözölhetem Önöket Budapesten. Önök is láthatták, ez egy olyan város, amely nemcsak egy élő hely a számunkra, hanem mi, magyarok a fővárosunkat kulturális alkotásnak tekintjük, és büszkék vagyunk rá. Másodszor örülök, hogy barátomnak, Kósa Ádámnak köszönetet mondhatok. Köszönetet mondhatok a munkatársainak, hogy megszervezték ezt a jeles eseményt. És harmadszor pedig azért öröm ma Önök között lenni, mert egész eddig azt hittem, hogy a magyar nyelven kívül nincsen más titkos kód.

Minket, magyarokat a Jóisten különös, sajátos észjárással áldott meg, és ez a nyelvünkben is kifejeződik, ezért mi egy olyan nyelvet beszélünk, amit rajtunk kívül az ég egy adta világon senki más nem ért. Ezért mi, magyarok sokszor érezzük úgy, hogy nyelvünknek a különlegessége kizár a világból, és bezár bennünket a saját világunkba. Ráadásul mi egy olyan nemzet vagyunk, amelynek a harmada az országaink határán kívül, kisebbségben él, és azért harcol, hogy a saját nyelvét használhassa. Úgyhogy a magyaroknak és a nyelvnek ez a különös kapcsolata is indokolta, hogy Önök ellátogassanak ide hozzánk, és indokolja, hogy Magyarország miniszterelnöke a kormány nevében köszöntse Önöket. Az Önök jelnyelve egy különleges értéket jelent, és számunkra elismerésre méltó az, ahogyan Önök küzdelmet vívnak érte. Önök azt akarják, hogy a világ minden országában és az élet minden területén legyen joguk a saját jelnyelvük használatára, a siket kultúra gondozására és fejlesztésére. Mi, magyarok pedig azért állunk Önök mellett, mert az előbb elmondott okokból mi hiszünk abban, hogy mindenkinek joga van a saját nyelvét használva olyan életet élni, amely nem szorítja őt korlátok közé.

Tisztelt Hölgyeim és Uraim!

Arról szeretnék beszélni, beszámolni Önöknek, hogy mit tettünk eddig, mit gondolunk mi Önökről, és milyen jövőt látunk, milyen teendőink vannak a jövőben. Először is szeretném Önöknek azt jelenteni, hogy egy olyan országba érkeztek, amely társadalomnak megbecsült részét képezik a siketek és nagyothallók. Az Önök magyarországi sorstársai rengeteget dolgoztak azért, hogy ez az elismerés létrejöjjön. Köszönöm nekik, mint ahogy köszönöm az önkénteseknek is, akik itt vannak velünk, és lehetővé tették ezt a mai találkozót. Önök ma egy olyan országban vannak, ahol 2011-ben egy új alkotmányt fogadtunk el Ez egy modern alkotmány, amit az is jelez, hogy van benne egy külön bekezdés a magyar jelnyelvről, és az alkotmányunk világosan kimondja, hogy a magyar jelnyelv a magyar kultúra része. Önök most egy olyan országban vannak, amely 2007-ben a világon elsőként ratifikálta a fogyatékossággal élők jogairól szóló ENSZ-egyezményt és annak fakultatív jegyzőkönyvét. És egy olyan országban vannak most, ahol 2009 óta a világ legkomplexebb jelnyelvi törvénye van hatályban. Ez a törvény mindent szabályoz, minden területet, legyen szó az oktatásról, a jelnyelvi tolmácsszolgáltatásról vagy magának a jelnyelvnek az oktatásáról. A siketeket a mi világunkban, a mi országunkban megilleti a nyelvhasználat joga az élet minden területén. Például előírtuk az országos televíziós csatornáknak, hogy saját költségükön kötelező a műsoraikat akadálymentesíteni 100 százalékban. Büszkék vagyunk arra is, hogy megteremtettük a jogi kereteit annak, hogy a jelnyelvet a siket gyerekek szüleinek és az integráltan tanuló siket gyerekeknek külön taníthassák. Ugyancsak törvényben rendelkeztünk a tolmácsszolgáltatás biztosításáról, és ezért Magyarországon egységes feltételek mellett minden személy, aki siket, hozzáfér a jelnyelvi tolmácsszolgáltatáshoz.

Tisztelt Hölgyeim és Uraim!

Sok mindent végeztünk eddig, de vannak még területek, ahol még sok tennivalónk van. Elindítottunk egy programot, ahol a Magyar Tudományos Akadémia Nyelvtudományi Intézete hozzáfogott, hogy előkészítse a magyar siket gyermekek kétnyelvű, bilingvális oktatását. Azt szeretnénk, hogy a siket fiatalok a kétnyelvű oktatás keretében olyan tudást szerezzenek, amely biztos belépést jelent számukra a munkaerőpiacra úgy, ahogyan azt a Brazíliából érkezett szekcióvezetőnktől hallottuk. Személyesen is büszke vagyok arra, hogy a SINOSZ – ami az Önök magyarországi képviselete – soraiból 2009 óta többen is szerepet vállalnak a magyar közéletben. Nagy dolognak tartom ezt. Ehhez komoly bátorság és elszántság kell, és gratulálok azoknak a magyar siketeknek, akik a közéletben is hajlandóak szerepet vállalni. Köszönetet mondok Kósa Ádámnak, aki az Európai Parlament megbecsült tagja. Büszkék vagyunk, hogy éppen Magyarországról küldhettünk oda egy képviselőt. És nagyon fontos munkát végez számunkra Tapolczai Gergely képviselőtársam is, aki pedig a Magyar Országgyűlésnek a tagja és nekem régi munkatársam. Szeretném kiemelni azt is, hogy a magyar kormány felkérésére Lovászy László 2013-tól az ENSZ-ben képviseli a fogyatékkal élőket. Meggyőződésem, hogy az ő szerepük nemcsak azért fontos, mert Önöket képviselik – bár ez is jelentős –, hanem azért is, mert bátorságot és biztatást, példát mutatnak a többi siket fiatalember számára is.

Tisztelt Hölgyeim és Uraim!

Nekünk az a célunk, hogy a Magyarországon a siket emberek jogainak teljes mértékben érvényt szerezzük. Ezt nem elég pusztán deklarálni. Sok munkával ennek érvényt is kell szerezni, és folyamatosan figyelnünk kell az Önök közösségére. Ezért is döntöttünk úgy, hogy a jelnyelvi törvény elfogadásának évfordulója, november 9-e ettől az évtől kezdve a magyar jelnyelv napja, amely odavonzza a figyelmet, mindenkinek a figyelmét az Önök nyelvére és kihívásaira. És ezért döntöttünk úgy, hogy az ENSZ-ben és más fórumokon is Önök számíthatnak ránk, és mi ki fogunk állni a WFD által képviselt célok mellett úgy, ahogyan az elnök úr a mostani mondandómat megelőző tárgyalásokon ezt kérte Magyarország kormányától. A magyar kormány, tisztelt Hölgyeim és Uraim, támogatja a WFD-nek azt a kezdeményezését is, hogy legyen nemzetközi világnapja a jelnyelveknek. Magam is úgy gondolom, hogy fontos, hogy fölhívjuk a kormányzatok és az emberek figyelmét a jelnyelv fontosságára.

Tisztelt Hölgyeim és Uraim!

Végezetül pedig szeretném megköszönni a Siketek Világszövetségének azt a bizalmat, amelyet ezzel a rendezvénnyel, amelyet ide hoztak Magyarországra, Magyarország iránt kifejeztek, és köszönjük azt a bizalmat, amely a magyarországi siketek érdekvédelmi szövetsége irányába fejeződött ki. Köszönjük a bizalmukat. A vendégeinknek azt kívánom, hogy folytassanak tartalmas tanácskozást, és ha idejük engedi, akkor kérem, maradjanak, később pedig térjenek vissza hozzánk, hogy minél többet láthassanak a mi gyönyörű fővárosunkból.

Köszönöm megtisztelő figyelmüket! Isten éltesse mindannyiukat!

Jó napot kívánok, tisztelt Hölgyeim és Uraim!

Én is tisztelettel és szeretettel köszöntöm mindannyiukat. A műfaji meghatározás a legfontosabb, mielőtt az ember beszélni kezd. Ha jól értem, akkor volt és lesz lehetőség az idei találkozón arra, hogy a diaszpórával összefüggő, nevezzük úgy, hogy szakmapolitikai kérdéseket megvitassák. Ebből az következik, hogy nekem nem erre kell korlátoznom a mondandómat, hanem sokkal inkább egy képet kell fölfestenem, vagy kísérletet kell tennem arra, hogy egy képet fessek föl arról, hogy hogyan látjuk a magyarság helyzetét a világban, hogyan látjuk itthon, hogyan látjuk külföldön, milyen térben és időben érzékeljük magunkat és milyen feladatokat látunk magunk előtt a következő időszakban. Mielőtt azonban egy ilyen panoráma fotóval próbálkoznék, engedjék meg, hogy én is megköszönjem Önöknek az elmúlt években mutatott támogatást. Magyarország, ha nem járna a saját útján, amely – mint minden, a saját útját követő ország esetében – a mi esetünkben is szükségszerűen vitákkal, horribile dictu: értelmes vitákkal is jár, akkor is óriási jelentősége lenne annak, hogy Önök a világ számos pontján segítik építeni a magyar közösségeket.

Mint ahogy az előbb hallhattuk, Magyarország egy világnemzet. Nehéz kifejezés a világnemzet szó, a hazátlanság irányába is lehet értelmezni. Mert akinek az egész világ a hazája, annak nem világos, hogy van-e saját hazája. Mi egy olyan világnemzet vagyunk, amelynek van anyaországa, és mint hallhattuk az előbb a miniszterelnök-helyettes úrtól, Magyarország arra törekszik, hogy jó anyaország legyen, vagyis minden magyar otthona lehessen. Márpedig egy mindenki közös otthona csak akkor igazán otthon, hogyha jól érzi abban magát az ember, ahhoz pedig hozzátartozik az, hogy büszke lehessen azokra, akikkel egy fedél alatt él. És mi itt, Magyarországon mindig úgy tekintünk Önökre, a diaszpórában élő magyarokra, mint akikre büszkék lehetünk. Önök a nemzeti büszkeségnek egyszerre forrásai és egyben tartalékai, erőtartalékai is. Minden magyar tudja, hogy itthon sem könnyű, de milyen nehéz lehet, hogyha az embernek nem itthon kell helytállni, hanem idegenben és idegenek között, ott kell elismerést és megbecsülést kiharcolni. És magyarok millióinak az elmúlt évtizedekben ez sikerült. A diaszpórában élő magyarok millióinak sikerült elismerniük és kiharcolniuk megbecsülést és tekintélyt. Tudjuk, hogy ez milyen erőfeszítést igényel, és éppen ezért ez tiszteletet is parancsol. Szeretném Önöket tehát biztosítani arról, hogy Magyarországon, ha diaszpóráról van szó, akkor mi a tisztelet hangján beszélünk, és gondolunk Önökre.

Tisztelt Hölgyeim és Uraim!

Itt most a fölvázolandó körkép legfontosabb eleme és kiindulópontja nyilvánvalóan az új magyar alkotmány. Az új magyar alkotmány volt az, amely biztos alapokra helyezte azokat az állampolgárságot érintő döntéseinket, amelyekkel megkíséreltük a magyar nemzetet közjogi értelemben is, a korábban már megvolt kulturális dimenzión túl közjogi értelemben is összekapcsolni. Alapfilozófiánkat kimondtuk több törvényben is, és az úgy hangzik, hogy a több állam fönnhatósága alá vetett magyarság minden tagja és közössége része az egységes magyar nemzetnek. Ebből a filozófiából pedig konkrét politikák következnek, amelyről már itt említés történt. Ha megnézzük, hogy hova jutottunk, akkor azt mondhatom Önöknek, hogy az elmúlt hat és fél évben 905 ezren nyújtották be az állampolgársági kérelmüket, olyan magyarok, akik a határon túl élnek, és úgy látom, hogy 870 ezren már állampolgári esküt is tettek. E mellé a szám mellé – tehát nem ebbe, ha emellé – kell értelmeznünk és helyeznünk azt a számot, hogy a diaszpóra körében 132 ezer fő vagy a honosítás hagyományos módján vagy a magyar állampolgárság megállapítása révén szintén megerősítette vagy megkapta a magyar állampolgárságot. Ez azt jelenti, hogy összesen több mint egymillió fő kérelmezte valamilyen formában a magyar állampolgárságának megteremtését vagy elismerését. Ez pedig azt az esélyt hozza a számunkra, hogy még az idén leteheti az egymilliomodik magyar visszahonosított állampolgár az állampolgári esküjét. Hiszek a szimbólumok erejében. Milyen jó lenne, ha ez éppen december 5-én történhetne meg!

Tisztelt Hölgyeim és Uraim!

Ez azt jelenti, hogy számarányunkat tekintve egy európai középállamként határozhatjuk meg magunkat. Még egyszer szeretném megköszönni Önöknek azt a hathatós segítséget, amelyet a magyar kormány kapott Önöktől, és amellyel árnyalni tudtuk és tudjuk a Magyarországról világszerte kialakított képet.

Ami Magyarországot illeti, tisztelt Hölgyeim és Uraim, az elmúlt éveknek, ha egymondatos népnyelvi összefoglalását akarnám megadni, akkor úgy fogalmaznék, hogy az ország a saját lábára állt. Rendbe tette a pénzügyeit, rendbe tette a gazdaságát, és ahhoz, hogy fönn tudja tartani magát, fejlődni tudjon, jövőt tudjon nyitni a saját maga számára, nem szorul sem másnak a pénzére, sem másnak a segítségére. Ami nem jelenti azt, hogy egyébként ne kapcsolódnánk be nemzetközi pénzügyi akciókba, és ne lennénk részesei a nemzetközi politikának. De az, hogy Magyarország működjön, most már kizárólag csak és egyedül rajtunk, magyarokon múlik. Vannak riasztó számok, amiket visszafele tekintve érez át teljes súlyával az ember. Ezek el szoktak sikkadni a közbeszédben. Magyarországon a politikai viták inkább a politikai lökdösődésre emlékeztetnek, és kevésbé a tények higgadt, nyugodt elemzésére és abból levont következtetések összevetésére. De mindenkit szeretnék emlékeztetni arra a kiindulópontra, hogy 2010-ben a mi hazánk, a mi anyaországunk úgy állt, hogy a tízmillió emberből összesen dolgozott hárommillió-hétszázezer ember. És a hárommillió-hétszázezerből a jövedelme után mindösszesen egymillió-nyolcszázezer ember fizetett adót. Ez a nemzeti öngyilkosságnak egy elhúzódó, fájdalmas, de biztos formája. Ehhez képest ma ott tartunk, hogy Magyarországon, az anyaországban ma dolgozik a korábbi hárommillió-hétszázezer ember helyett négymillió-négyszázezer ember, és mind a négymillió-négyszázezer ember fizet adót a jövedelme után. Ez adja meg azt a pénzügyi stabilitást, ez tette lehetővé, hogy rendbe hozzuk pénzügyeinket, amelyre aztán politikát, távlatos célokat, szellemet, kultúrát, családpolitikát, miegyebeket építeni lehet.

A saját lábra állás a szabad nemzetek tulajdonsága. Azt is mondhatnám, hogy mióta a saját lábunkra álltunk, elkezdtünk szabad nemzetként viselkedni. Ebből is lettek aztán a bajok. Szolganemzetek viselkedéséből ritkán adódik nemzetközi konfliktus, a szabad nemzetekéből viszont elő szokott ez fordulni. Itt azonban, úgy, hogy az első mondatot, melyet Potápi képviselőtársam mondott el, megerősítsem, ami a nagyságos fejedelmünktől származott, amikor Magyarország védi azt a jogát, hogy saját nemzetként saját érdekeit követve viselkedjen, és megvédi az elemi nemzeti érdekeit, akkor a sajátos földrajzi helyzetünkből következően, ami egyben egy szellemi teret is teremt egyébként, ma nemcsak a saját szabadságunkat védjük, hanem úgy, ahogy a magyar történelemben az mindig volt, jó néhány más népét, sőt egész Európa szabadságát is. Amikor a határainkat védjük, amikor ragaszkodunk a nemzeti szuverenitásunkhoz, amikor védjük az ország függetlenségét, akkor Európát és tágabban értelmezve a nyugati kultúrát is védjük.

Tisztelt Hölgyeim és Uraim!

A választásokig talán ebben a körben már nem fogunk találkozni, ezért indokolt, hogy néhány konkrétumról is szóljak. Itt a legfontosabb a szerénység. És ahogy a magyar bölcsen, egy okos mondásban összegzi is ezt: most van is mire szerénynek lenni. Ha van mire szerénynek lenni, akkor legyünk is szerények. Tehát amit most el fogok mondani Önöknek az eredményekről, a mögé mindig képzeljék oda azokat a mondatokat, amelyek arról szólnak, hogy ezeket természetesen nem a magyar kormány érte el. A magyar kormány ezeket az eredményhez vezető munkákat és erőfeszítéseket csak galvanizálta, motiválta, összefogta, irányította, de valójában az eredmények mögött a tízmillió magyarországi magyar gazdasági erőfeszítéseit kell látnunk. Szeretném világossá tenni, hogy amikor szerénységről beszélek akkor az azért indokolt, mert olyan eredményeket értünk el a mindennapi életben, a mindennapi élet szintjén Magyarországon, amire korábban hosszú-hosszú évtizedekig nem volt példa. A magyar nép az elmúlt harminc évben olyan nép volt, amely ha gazdasági sikerről hallott, akkor csak makrogazdasági sikerekről hallhatott, és annak a saját életében való megjelenését igencsak okkal hiányolhatta. Most a helyzet ettől eltér. Most, amikor makrogazdasági számokról beszélünk, akkor egy olyan valóságos életet is érdemes mögé képzelni, ahol megjelennek a makrogazdaságnak az eredményei. Messze vagyunk még attól, hogy a magyarok úgy éljenek, ahogy szeretnének. Nem is élnek még olyan jól, és végképp nem élnek olyan szépen, de kétségkívül a gazdasági változásoknak a hatása most már nem csak a statisztikákban, nem csak a makroszámokban, hanem a mindennapi élet világában is megjelent. Be kell vallanunk természetesen töredelmesen az Amerikából jövő és esetleg a demokratákhoz húzó honfitársainktól elnézést kérve, hogy mi Trump elnök politikáját követjük abban a tekintetben, hogy „Hungary first.” Ez 50 százalékban esik egybe az amerikai elnök politikájával; a „first” szót tekintve, de ez sem kevés. Ezzel csak annyit akartam mondani, hogy az a gondolkodásmód, amely Magyarországot ma vezeti, és amely egyébként Európában inkább bírálatot kap, korábban meg inkább kiátkozást kapott, most már a világban egy más helyzetet mutat az Egyesült Államokban bekövetkezett választások után, függetlenül azoktól a vitáktól, amelyekbe mi nem kívánunk beleavatkozni, és amelyek ma kínozzák egyébként az amerikai barátainkat.

Tisztelt Hölgyeim és Uraim!

Az itthoni eredmények közül talán a legfontosabb, amit el kell mondanom Önöknek, az, hogy a korábbi, folyamatosan a költségvetési pénzek elosztására összpontosító, segélyalapú gazdaságpolitika és társadalom helyett mi egy munkaalapú társadalmat hoztunk létre. Egy olyan rendszer működik Magyarországon, számos eleme van, melyeket itt most nem részletezek, amelyeknek eredményeképpen azt lehet mondani, hogy Magyarország egy olyan ország, hogy aki dolgozni akar, kivétel nélkül mindenki dolgozhat. Lassan eljutottunk abba az állapotba, amikor Magyarországon nem az jelenti a kihívást, hogy nem tudunk munkát adni az embereknek, hanem hogy több ember számára volna munkalehetőségünk, mint amennyi ember egyébként rendelkezésre áll és készen áll arra, hogy dolgozzon. Ez is egy probléma, de ahogy mi szoktuk mondani a KDNP-ben és a Fideszben: a politika egy olyan világ, amelyben mindig van valamilyen probléma. A választás nem az, hogy létrehozunk egy problémamentes világot, vagy problémás világban élünk. Ez a lehetőség nem áll fönn. A mi lehetőségünk csak az, hogy vagy jó problémáink vannak, vagy rossz problémáink. Amikor az embernek nincsen munkája, az egy rossz probléma; amikor több munkára volna szükség, mint amennyi ember van, az jó probléma. Ebben a pillanatban tehát mi ezzel az utóbbival küzdünk. A mi kimutatásaink szerint azt tudom mondani, hogy a rendszerváltás óta nem volt olyan magas a foglalkoztatottak száma Magyarországon, mint ebben a pillanatban. Ráadásul Magyarország egy szegény ország összevetve a nálunk szerencsésebb múltú nyugat-európai országokkal. Tehát ha az összevetés alapjául Németországot vagy éppen Ausztriát választjuk, Németországnak különösen azt a részét, ahova nem mentek be a szovjetek, vagy Ausztriát, ahonnan már ’55-ben kimentek, akkor természetesen Magyarország gazdasági helyezte meg a magyar emberek életszínvonala meg vagyoni helyzete meg tulajdona még nagyon sok kívánnivalót hagy maga után. Ha azonban a saját magunk múltjához mérjük mindazt, amit megtettünk, és ahol most tartunk, akkor már bizakodóbb hangon beszélhetünk.

Nem akarom Önöket számokkal untatni, de arra talán Európában is csak nagyon kevés helyen volt példa, hogy a minimálbér összege, ami mégiscsak leginkább meghatározza egy ország bérszínvonalát, olyan ütemben nőtt volna, mint Magyarországon. 2010-ben ez valahol 73-74 ezer forint volt, most pedig 127 ezer, a képzett embereknek fölállított minimálbérrendszer pedig a 90 ezer forintról valahol a 161 ezer forintig emelkedett, és január elsejétől ismét tovább nő majd. Ez azt jelenti európai összevetésben, hogy a harmadik legnagyobb mértékben nőtt a minimálbér az Európai Unió 28 államát tekintve. Ez olyasmi, amire szerintem az egész ország büszke lehet. A magyar gazdasági rendszernek meghatározó ereje volt és marad az adócsökkentés. Magyarországon sajátos jövedelemadó rendszer van, amely részben egy arányos adórendszer, részben pedig családi alapra épül. A vállalkozási adórendszerünk pedig a legkedvezőbb ma egész Európában. Azt hiszem, nem tévedek, ha azt mondom, hogy nincs másik olyan európai uniós ország, ahol a vállalati nyereségadó az egyszámjegyű lenne, nálunk ez 9 százalék. Talán a bolgároknál lehet 9 vagy 10, az összes többi országban ez jóval magasabb. Ez jól mutatja, hogy arról akartuk meggyőzni a magyarokat, hogy miután a vállalkozásaikat alacsony adóval terheljük, érdemes vállalkozniuk. A külföldieket meg arról akartuk meggyőzni, hogy érdemes befektetni az országban. Ha megnézik a Magyarországon megvalósult beruházásokat, akkor azt mondhatjuk, hogy a fél gazdasági világot érdekeltté tettük magyarországi beruházásokban, a másik felével meg most tárgyalunk. Amit a nagy bravúrok között tarthatunk számon az elmúlt időszakban, az, hogy a multikat és a bankokat is sikerült rávennünk arra – ennek a részletei most vesszenek jótékony balladai homályba –, de sikerült rávennünk őket arra, hogy ők is arányosabban vegyenek részt a közteherviselésben. Ezt a végén – igaz, nagyon a végén, de – elfogadták, és végül is belátták, az okosabbja legalábbis belátta, hogy az ország és a nemzet sikere hosszú távon az itt működő nemzetközi cégeknek és bankoknak is érdeke.

Tisztelt Hölgyeim és Uraim!

Amikor a magyar ember nemzeti politikáról beszél, akkor valahogy automatikusan, valami ösztönvilágtól vezéreltetve rögtön a családra gondol. Magyarországon ma egy családokat támogató politikát folytatunk. Ez szerintem erkölcsileg helyes és a nemzet szempontjából üdvös. Azonban nem tagadjuk, nincs szükség arra, hogy letagadjuk, hogy van ebben kényszerjelleg is. Nemcsak azért tesszük ezt, mert így látjuk helyesnek, hanem van itt egy kényszer is. A magyar társadalom hagyományosan családközpontú, és mégis hosszú ideig egy demográfiai katasztrófa felé tartott, és nem mondhatom, hogy ebből a demográfiai katasztrófából már megmenekült volna. Ez a realitás. Magyarország is egy olyan ország Európában, ahol egyre kevesebb gyermeket vállalunk, egyre később, mármint az életkorunkat tekintve egyre később. Erre nem mentség, csak egy egyszerű magyarázat, hogy ez egy összeurópai tendencia. És miután szemben a legtöbb európai országgal, ami ezt az állapotot elfogadja, adottságnak tekinti, és a jövőbeli demográfiai és munkaerő politikáját, a bevándorlókra akarja építeni, bevándorlókkal akarja kipótolni a saját hiányzó népességét, mi pedig ezt nem fogadjuk el, mi ezt egészen másként képzeljük el. Mi sem a munkaerő-piaci problémáinkat sem a demográfiai hiányunkat nem akarjuk bevándorlókkal megoldani, ezért nekünk kényszerkérdés is, ha úgy tetszik, nemzeti kényszerkérdés, létkérdés, hogy családbarát politikát folytassunk. Ezért is vagyok kritikus a korábbi kormányokkal szemben, mert függetlenül attól, hogy valamely kormány nemzeti érzelmű vagy családbarát gondolkodású-e, tehát függetlenül a mindenkori kormány tagjainak személyes értékválasztásától, egy ilyen helyzetben lévő közösség, mint Magyarország, még ha baloldali kormánya van, akkor is kötelező lenne a demográfiát elősegítő családpolitikát folytatnia. Most jobboldali kormány van, ez számunkra nem kényszer, csak jelezni szeretném, hogy Magyarország egyelőre a népességfogyás katasztrofális helyzetéből még nem húzta ki magát.

Vannak biztató jelek, de összességében a helyzet nem biztató. A biztató jel az, hogy 2010-ben a termékenységi ráta Magyarországon 1,25 százalék volt, és ez volt Európában akkor a legalacsonyabb. Most ott tartunk ebben a pillanatban, hogy 2016-ban 1,25 százalékról 1,49 százalékra emelkedtünk. Tehát emelkedtünk. Úgy, hogy egyébként sem bevándorlás, sem beköltöztetés, betelepítés nem történt. És a kormány vett egy nagy levegőt, és azt mondta, hogy szembesülnünk kell ezzel a kérdéssel a maga valós súlyában, és ezért azt a célt tűztük ki, hogy 2030-ig – ez nem azonos a kormányzati ambícióinkkal, bár szép lenne – a termékenységi ráta népességfenntartásához szükséges 2,1 százalékos növekedése mellett köteleztük el magunkat. A napokban meg is alapítottuk azt a családpolitikai kabinetet, aminek az a dolga, hogy azokat a kormányzati intézkedéseket dolgozza ki, amiktől azt remélhetjük, mert itt minden ember személyes döntéséről van szó, a gyermekvállalás személyes döntés, személyes vállalás, azt mi nem tudjuk mások helyett megtenni, a magyar embereknek maguknak kell elhatározniuk, de a kormányzat megpróbál olyan eszközöket összegyűjteni, mindent, ami lehetséges, amely ezt a döntésüket segíti, könnyíti, vállalhatóbbá teszi. A kormánynak az a deklarált célja, hogy 2030-ig saját erőből a termékenységi rátánkat, a magyar nemzet termékenységi rátáját a nemzet fenntartásához szükséges 2,1 értékre növeljük meg.

Tisztelt Hölgyeim és Uraim!

Magyarországon az ország méretéből fakadóan a külpolitikának különleges jelentősége van. A közép-európai középállamok számára a külpolitika kiemelkedően fontos. Ha földrajzilag hadak keresztútján fekszik egy ország, mint ahogy Magyarország teszi, akkor pedig különösképpen az. Nekünk folyamatosan egy Berlin–Moszkva–Isztambul háromszögben kell elképzelni az életünket, és a modern technológia miatt még emellé az Egyesült Államokat is be kell emelnünk, ami ennek a térségnek meghatározó szereplője. Természetesen minden világpolitikai munka, diplomáciai tevékenység sikerességének az első számú föltétele az az, hogy legyen tisztelet. Magyarországnak ahhoz, hogy sikeres külpolitikát folytasson, először is tiszteletet kell kivívnia. Most az a kérdés, hogy amikor ilyen erővel támadnak bennünket, mint ahogy ez időnként látható, Önök is olvassák a világsajtót, ez vajon minek a jele. Az én fölfogásomban ez a tiszteletnek a jele. Mert csak azokat támadják, akik valami olyat képviselnek, ami egyáltalán észrevehető, fölfogható, értelmezhető, és érdemes hozzá viszonyulni. És önmagában az, hogy valaki ilyesmit képvisel, már a tiszteletnek egy bizonyos fokát jelenti. Úgyhogy én a Magyarországgal szembeni támadásokból – leszámítva néhány alpári hangütést, ami a tiszteletlenség kategóriába tartozik – a Magyarországgal szembeni nemzetközi megnyilvánulásokat, azok kritikai tartalmát inkább tekintem az elismerés és a tisztelet jelének, semmint a tiszteletlenségének. Még egyszer mondom: leszámítva néhány olyan hangütést, amit egy magára valamit is adó nemzet nem fogadhat el, de összességében azt, hogy vitatják ma a magyar gazdasági modellt, még ha támadólag is, ha vitatják a magyar bevándorláspolitikát, a migránsokat elutasító politikánkat, a szuverenitás mellett kiálló külpolitikát, hogy mindezt vitatják, ez önmagában azt mutatja, hogy valami olyasmit képviselünk, amit minimum a vita tárgyává érdemes tennünk, és ez az én számomra inkább elismerést jelent.

Nem véletlen, hogy a 2017-es év ennek megfelelően egy diplomáciai csúcsév Magyarországon. Az előző évben itt volt a brit miniszterelnök, ebben az évben járt nálunk az orosz elnök, májusban én találkoztam Kínában a kínai elnökkel, és most pedig a kínai miniszterelnök ebben a hónapban – november van, igen, ebben a hónapban – jön hozzánk. És a kínai miniszterelnök itt, Budapesten találkozik a 16 közép-európai miniszterelnökkel. Emellett átvettük egy éve a visegrádi csoport munkájának irányítását, vagyis az elnökségét, vagyis a közép-európai építkezésünket jó pozíciókból folytatjuk. Fontosnak tartom itt megemlíteni, hogy a rendszerváltás óta hivatalos államközi látogatást izraeli miniszterelnök Magyarországon nem tett – egészen az idei év júniusáig, amikor Netanjahu miniszterelnök úr ellátogatott Magyarországra, és hitet tett az izraeli–magyar barátság mellett. Komoly és fontos megállapodásokat kötöttünk, és az izraeli–magyar kapcsolatokat olyan stabillá tettük, mint amilyenre nagyon régóta nem volt példa Magyarországon. A történelmi hátteret ismerve szerintem ez egy komoly teljesítmény, és komoly értéke a magyar külpolitikának. Ezért a jövőben én személyesen is mindent meg fogok tenni annak érdekében, hogy az izraeli–magyar kapcsolatok megőrizzék a mostani színvonalukat és minőségüket.

Tisztelt Hölgyeim és Uraim!

A legfontosabb azonban ebből a külpolitikai panorámából az, hogy a magyarok mindig legyenek tudatában annak, hogy a közép-európai népek sorsközösségben élnek, és egymásra vannak utalva. És ezért a közép-európai országok közötti együttműködést ne csak a politikai jelszavak szintjén, hanem a konkrétumok szintjén is próbáljuk megvalósítani. Azt kell mondanom, hogy komoly eredményeket értünk el e tekintetben. Különös tekintettel arra, hogy a V4-ek megkezdte a közép-európai befolyásának, súlyának kiterjesztését, és olyan találkozókat tervezünk – részben már meg is valósítottunk –, amelyek a V4-eknél is szélesebb közép-európai építkezés számára nyitják meg a terepet.

Itt most szólnom kell arról, hogy üdvözöljük az Ausztriában bekövetkezett választás eredményét. Az osztrák–magyar kapcsolatok mindig is olyanok voltak, amelyeknek volt színe és fonákja. Ez egy olyan ország, ami a függetlenségét hosszú időn keresztül a Habsburgokhoz kényszerült meghatározni. Ennek megvan a maga történelmi, kulturális lenyomata, de azt Magyarországon senki sem vonja kétségbe, hogy Ausztriával Magyarországnak egy kitüntetett kapcsolatot érdemes ápolnia. És úgy látom, hogy most a legfontosabb európai kérdésekben a hamarosan hivatalba lépő osztrák kormány és Magyarország könnyedén pendülhet majd egy húron.

Kell ezen a ponton szólnom az Ukrajnával fönnálló kapcsolatunkról is, amit a nehéz és szomorú történetek közé kell sorolnom. Tekintettel arra, hogy Magyarország Ukrajna mellett az elmúlt időszakban a legnehezebb kérdésekben is mindig kiállt, és nem egyszerűen csak az ukrajnai függetlenség kérdéséről van szó, amely mellett evidens módon törtünk mindig lándzsát, hanem mi voltunk azok, akik a legsúlyosabb európai vitákat is vállalva folyamatosan szót emeltünk Ukrajna Európai Unióhoz történő közeledése okán és érdekében. Magam is azok közé tartoztam, sőt időnként legelöl mentem, akik az ukránoknak megadandó vízummentességet sürgettük, és nem is tettük ezt eredmény nélkül. Ezért számukra – ezért használom a személyes tartalmú szomorú kifejezést is – ez egy szomorú történet, hogy miután mindezeket az eredményeket elértük, és ígéreteket kaptunk arra, hogy az Ukrajna területén élő magyar közösségek semmifajta jogfosztásnak nem lehetnek áldozatai, tehát sosem fognak visszalépni az európai uniós szabályoknak egyébként megfelelően az ukránok a már elért kisebbségi jogok szintjétől, egyik napról a másikra ez mégis bekövetkezett. És ez egy éles vitát eredményezett Ukrajnával, ami a baráti érzelmeinket ugyan nem változtatja meg, de hűsíti vagy hűvösíti. Nagyon nehéz úgy együttműködni egy országgal, hogy közben az ott élő nemzettársainkat nyilvánvaló diszkriminációval sújtják. Ez egy komoly kihívás a magyar külpolitika számára. Itt mi nem fogunk belemenni abba a sehova sem vezető, szerintem filozófiailag is megalapozatlan vitába, hogy milyen nemzetközi sztenderdeknek kell megfelelnie a kisebbségvédelemnek, mert ez egy ingoványos terület. Az Európai Unió sem ezen a talajon áll, hanem nagyon világosan kimondja, hogy a már elért és megadott kisebbségi jogokból visszalépni nem lehet. Akármi is azoknak a szintje. Emelni lehet, de visszalépni nem lehet. És ahhoz nem fér semmilyen kétség, ez ténykérdés, hogy az új ukrán oktatási törvény a korábban elért szinthez képest visszalépést jelent. Akkor is, ha az ukránok szerint ez még valamifajta nemzetközi sztenderdeknek még így is megfelelne. Ezt én nem tudom, nem is akarok ezzel foglalkozni, de azt az európai uniós szabályt, hogy visszalépni nem lehet, ezt kell nekünk képviselni, és ezt kell számon kérnünk. Arról nem beszélve, hogy még van legalább három olyan komoly törvényjavaslat és törvényalkotási téma, amely az ukrán jogalkotók asztalán fekszik, és ha most nem tesszük világossá, hogy egy Európához közeledni akaró ország számára az európai sztenderdeket, az európai normákat be kell tartani, akkor a következő törvények megalkotásánál, a mostanihoz hasonló helyzettel találhatjuk magunkat szemben: állampolgársági törvény, nyelvhasználati törvény, egyházi javakat, azok visszaadását és működését szabályozó törvény.

Nos, tehát tisztelt Hölgyeim és Uraim, azt kell mondanom, hogy miközben az ukránokkal még hosszú tárgyalásokra lesz szükségünk, összességében elmondható, hogy Magyarország a térséget stabilizáló országok közé tartozik. Olyan ország vagyunk, amely a közép-európai térség békéjében és prosperitásában nemcsak érdekelt, hanem ezért sokat is tesz. Ráadásul megcsináltuk azt a mutatványt – ez nem mindig sikerült a magyar politika történetében –, hogy mind az Egyesült Államok, mind Oroszország, mind Németország, mind Izrael, mind Kína, mind Törökország Magyarország sikerében érdekelt. Egyetlen meghatározó országgal sincsenek konfliktusaink. Éppen ellenkezőleg: a világpolitikát meghatározó minden ország úgy tekint Magyarországra, mint amelynek sikerében ő maga is érdekelt.

Tisztelt Hölgyeim és Uraim!

A Kárpát-medencei működésünkről még egy megjegyzést engedjenek meg nekem. A Kárpát-medencében nyújtott támogatásokra mi úgy tekintjük, mint olyan állami befektetésre, amely a nemzet számára megtérül. Dolgozunk egy Kárpát-medencei oktatási hálózat kiépítésén. Az a tervünk, hogy a bölcsődétől – amely számos országban nem ismert családpolitikai, vagy családtámogatási forma, de magyar bölcsődéket fogunk építeni a Kárpát-medencében – az egyetemig anyanyelvükön tanulhassanak a magyarok, és ezekben az intézményekben versenyképes tudást szerezhessenek meg. Mint ahogy hallhattuk az előbb Semjén képviselőtársamtól, ha a pénz nyelvén beszélünk, akkor azt mondhatjuk, hogy nemzetpolitikai célokra a 2010-es kormányváltással összevetve a mostani számainkat, egy tízszeres növekményt láthatunk.

Tisztelt Hölgyeim és Uraim!

Végezetül a diaszpóráról is kell azért szólnom néhány szót. A diaszpórával kiépített kapcsolatainknak a legértékesebb részét abban látom, hogy egy rendszerszintű kapcsolatot sikerült kiépítenünk. A korábbi esetlenségeket, amelyek egyébként számos jó szándékot is magukba foglaltak, az esetlegességek időszakát lezárhattuk. És van egy stratégiánk, van egy diaszpórapolitikánk, ezeknek vannak stratégiai céljai, és ennek a mentén tudjuk meghirdetni a programokat, amelyek nyilvánosak, és mindenki részt tud ezekben venni. Tehát van egy rendszerjellege a diaszpórapolitikánknak.

Négy fejlesztési irányt határoztunk meg: a diaszpórában működő oktatás fejlesztését, a diaszpóradiplomácia eszközének erőteljesebb használatát, terveztük egy Magyar Emigrációs és Diaszpóra Központ létrehozását, és terveink között szerepel az anyaország és a diaszpóraközösségek gazdasági kapcsolatainak erősítése. Ez nagyon fontos lenne, mert kétségkívül fontos a szellemi, lelki elköteleződés, sőt, szeretném világossá tenni, ez a legfontosabb. Azonban ha ezt nem támasztják alá a mindennapi élet gazdasági síkján az együttműködés ezernyi formái, akkor az elköteleződés egy olyan házra emlékeztet, amelynek ugyan teteje van, de falai nincsenek. Én fontosnak tartanám, hogy a magyar diaszpóra közösség a világ bármely országában is létezzen, minél élőbb gazdasági kapcsolatokat alakítson ki az anyaországgal. Függetlenül attól, hogy ezeknek mekkora a volumene. Itt a számosság fontosabb, mint a volumen. Mert itt alapvetően nem a gazdaság fejlődése a legfontosabb cél, hanem a diaszpóra és az anyaország közötti kapcsolatok megerősítése és aláfalazása. Ennek megfelelően a következő években is bővíteni fogjuk a Kőrösi Csoma Sándor Programot, a Mikes Kelemen Programot, bővíteni fogjuk a Rákóczi Szövetségnek a diaszpóra- és szórványprogramját, és továbbra is szervezni fogjuk azokat a tematikus táborokat a diaszpórában élő magyar fiatalok számára és a Kárpát-medencében élő magyar fiatalok számára, akik hajlandóak abban részt venni.

Tisztelt Hölgyeim és Uraim!

Összefoglalóan tehát azt mondhatom, Magyarország büszke lehet arra pártállásra való tekintet nélkül, és a leadott szavazatainak színétől függetlenül büszke lehet arra az eredményre minden magyar, amit az elmúlt időszakban elértünk.

Tisztelt Hölgyeim és Uraim!

Azonban eredményeket nem elegendő elérni. Van, amikor azokat meg is kell védeni. És ma egy olyan világban élünk, amikor az elért eredményeinket meg kell védeni, mert különböző irányból különböző veszélyek fenyegetik. Az első és legfontosabb veszély, amit be tudunk azonosítani, a globalisták versus nemzetek vitája. Az a helyzet, hogy Európa úgy döntött, hogy posztkeresztény és posztnemzeti korszakába kíván lépni. Egy olyan új korszakot lát maga előtt, amelyben a hagyományos kereszténységre és a nemzetek öntudatára építő politikát fölváltja valami más. Ezt mi jobb híján az Európai Egyesült Államok politikájának nevezzük. A nemzetek szövetsége helyett inkább az Egyesült Államokhoz hasonló, az államokat egységesítő, jobb megfogalmazás híján mondom ezt, egy Európai Egyesült Államok fölépítésén dolgozik, ennek minden szellemi és kulturális következményével együtt.

Csak ebből a logikából érthető meg, csak innen találunk logikus magyarázatot arra, hogy miért szállítanak be milliószám, Európán kívüli kultúrából embereket az európai kontinensre. Mert valamilyen magyarázatnak mégiscsak lennie kell mindarra, ami történik. Ezt nem tekinthetjük balesetnek, és senki sem állíthatja azt, hogy Európa képtelen lenne megvédeni a határait, ha akarná. Erre mindenki más képes Európán kívül. Joggal gondoljuk tehát azt, hogy nem a képesség hiányzik, hanem az akarat. Az akarat pedig nem szándékolatlanul hiányzik, hanem azért, mert van egy határozott szándék mögötte. Ez a szándék pedig az, hogy egy Európai Egyesült Államokban a nemzeteknek és a nemzetek karakterének jellege inkább hátrány, mint előny, és ezt oldani kell. És úgy gondolom, hogy az Európai Egyesült Államokat létrehozni akaró politikai erők szándékosan szállítják be mind a mai napig, és fogják a jövőben is beszállítani Európába az európaitól idegen kultúrákból érkező, egyébként sok esetben sajnálatra és együttérzésre joggal igényt tartó néptömegeket. Többször is elmondtam már, hogy a mi szívünk sincs kőből. Mi pontosan látjuk, hogy a migránsok is áldozatok. Ráadásul sokfajta tényező áldozatai egyszerre. Mert részben az otthoni rossz vagy hiányzó politikák áldozatai, részben a mi rossz európai politikánk áldozatai, amellyel azt a csalfa reményt terjesztjük közöttük, miszerint érdemes idejönniük, és a régi életüket egy egyszerű mozdulattal, egy jobb minőségű európai életre lehet cserélni, ami nyilvánvalóan nem igaz. És áldozatai annak a külpolitikának is, amit a nyugati világ elhibázottan folytatott a világ különböző térségeiben, és amelyekkel lebombázott, élhetetlenné tett, konfliktusokat robbantott ki anélkül, hogy egyébként lett volna képe arról, hogy ezeket a konfliktusokat majd hogyan fogja lezárni, és hogyan tudunk ott majd emberhez méltó életet kialakítani. Mi értjük, hogy a migránsok áldozatok, de ez nem ok arra, hogy egyébként milliószám beszállítsuk őket Európába. Különösen nem ok olyan körülmények között, amikor – ha megnézik – ezt rajtunk kívül senki más nem teszi. Az Egyesült Államok nem ezt teszi, hanem az ellenkezőjét, az ottani viták nagy része is éppen ebből fakad. A gazdag arab országok nem ezt teszik, pedig egyébként – ha úgy tetszik – nemzet vagy fajtestvéreikről szó van. Ha valahonnan segítséget remélhetnének a muszlim világból érkező migránsok, azok éppen a többi, jobb módú muszlim országok lennének, de azt látjuk, hogy nem, oda nem engedik be őket. Ausztrália nem engedi be őket. Oroszország nem engedi be. Kínának is van egy nagyon világos, migrációt elutasító politikája. Illegális migráció és beszállítás ma az egész világon csak és kizárólag Európában létezik. És én nem tekintem összeesküvés elméletnek azt, hogyha az ember azt állítja, hogyha valami a világon csak és kizárólag itt létezik, annak kell, hogy legyen egy világos magyarázata. Én ezt megtalálni is vélem abban a gondolatban, amit Európai Egyesült Államoknak nevezünk, és amely a nemzeteket is és a keresztény tradíciót is hátránynak és akadálynak tekinti. Nem abból és arra akar építkezni, hanem valami teljesen újat akar nyitni.

Tisztelt Hölgyeim és Uraim!

Ebből állt elő az a helyzet, hogy Európa ma lényegében két egymástól eltérő részből áll. Vannak országok, amelyek már bevándorlóországokká váltak, vannak országok, amelyek nem azok, és nem is akarnak azzá válni. Az egész Európai Unió jövője azon múlik, hogy ez a két országcsoport hogyan tudja kialakítani az együttélésnek, a cohabitationnak a feltételrendszerét. Mert azt nyilvánvalóan mi nem várhatjuk el, hogy ők visszacsinálják mindazt, amit eddig létrehoztak, ilyen követelése Magyarországnak nincs, de ők sem várhatják el tőlünk, hogy mi meg tegyük hasonlóvá magunkat hozzájuk. Mert ezt nem akarjuk, a magyar nép sem akarja. Tehát nemcsak a magyar vezetők, bár kétségkívül én sem rajongok ezért a gondolatért, én sem szeretném, de ráadásul még van itt egy demokrácia nevű intézmény, amely mégiscsak azt mondja, hogy a legfontosabb nemzetpolitikai kérdésekben egyértelműen és világosan a népakaratnak kell érvényesülnie. És a magyar emberek nem akarják, hogy Magyarország bevándorlóországgá váljon, és nemcsak mi nem akarjuk, hanem a többi közép-európai nép sem akarja. Ezért nyilvánvaló, hogy a többiek, a bevándorlóországok nem kényszeríthetik ránk azt, hogy mi magunkat olyanná alakítsuk, mint amilyenek ők. Mi nem tudjuk őket erre kényszeríteni, és ők sem bennünket, akkor csak a cohabitation, az együttélés marad fönn. Az a kérdés, hogy ennek a formáit meg tudjuk-e teremteni. Be kell vallanom, hogy ebben nem vagyunk sikeresek ebben a pillanatban. Sokkal inkább a vita, az egymás támadása és bírálata a meghatározó, nem pedig az együttélés formáinak a keresése. Az Európai Unió asztalán fekvő hosszú távú jogi szabályozások is sokkal inkább a bevándorló országok akaratának Közép-Európára erőltetésének a jegyében fogantak, és nem pedig az együttélés, a közös együttélés szellemében. Itt nehéz és hosszú küzdelmek vannak még előttünk, amíg végül is majd – meggyőződésem szerint – el tudjuk fogadtatni az európaiakkal, hogy Európa jövője mégiscsak a nemzetek karakterének különbözőségeinek tiszteletben tartásán, elfogadásán és az együttélés formuláinak megtalálásán áll vagy bukik.

Tisztelt Hölgyeim és Uraim!

Éppen ezért ne legyünk szemforgatók. Beszéljünk egy-egy mondat erejéig arról is, hogy Magyarországon választások lesznek a következő évben. És persze nem mindegy, hogy melyik párt nyeri a választást, különösen nekünk nem, akik egyébként pártok vezetéséért vagyunk felelősek. De összességében azonban az a tét, ami ebben a pillanatban a magyarok vállán van, illetve amellyel a magyaroknak szembesülniük kell, nem egy pártkérdés. Most nem arról van szó mindösszesen, inkább úgy fogalmaznék, nem arról van szó elsődlegesen, hogy erre vagy arra a pártra szavazunk, hogy milyen jövőre szavazunk. Meg akarjuk-e védeni mindazt, amit elértünk? Magyarországot továbbra is nem bevándorló országként akarjuk-e látni, vagy pedig beadjuk a derekunkat, elfogadjuk-e azt, amit diktálnak, szabad nemzetből ismét alávetett nemzetté válunk, és elfogadjuk, hogy bennünket mások olyanná fognak átalakítani, ami az nekik tetszik, ez esetben olyan bevándorlóországgá, amely a nemzeti kultúrájára és a keresztény hagyományaira nem épít, sőt azoktól inkább szabadulni akar. Ez egy nagyobb dimenzió, mint a pártdimenzió. Ezért meggyőződésem, hogy a következő parlamenti választásoknak van egy a pártokon messzebb túlmutató nemzeti dimenziója és történelmi távlata is. Ebben az ügyben kell majd a magyaroknak bölcs döntést hozniuk, hogy miképpen folytassuk mi, magyarok itthon az életünket.

Tisztelt Hölgyeim és Uraim!

Végezetül egy kérésem volna Önökhöz. Ez az Önök számára testhezálló kérés. Bizonyára észrevették, hogy a Romániai Demokrata Szövetség részvételével indult egy európai polgári kezdeményezés. Ezt így angolul kell mondani, mert ez egy nemzetközi kezdeményezés, úgy kell mondani, hogy Minority SafePack. Ennek az a lényege, hogy össze kell gyűjteni egymillió aláírást az Európai Unió tagállamaiból, és akkor Brüsszelnek az aláírás fölött olvasható kérdéssel foglalkoznia kell. Az aláírás fölött olvasható kérdés az őshonos európai kisebbségekről szól. Nekem meggyőződésem, hogy feleannyi jóindulattal, mint amivel Brüsszel viseltetik a migránsok iránt, már régen megoldhatta volna az összes európai őshonos kisebbség problémáját. Az RMDSZ azt kéri, hogy ezzel a kérdéssel kellő súllyal és komolyan foglalkozzon az Európai Unió, de ehhez az kell, hogy összegyűljön az a bizonyos egymillió aláírás. Ez nem pártügy, hanem össznemzeti ügy. Ezért tisztelettel kérem a Diaszpóra Tanács tagjait, különösen az európaiakat, hogy nyújtsanak segítséget ebben az RMDSZ-nek, és tisztelettel kérem egyébként a jelen lévő sajtót is, hogy álljanak az ügy mellé, mert miután ez nem egy pártpolitikai ügy, a magyar sajtó is játszhatna kezdeményező és támogató szerepet ebben az ügyben. Arra kérem Önöket, hogy ezt fontolják meg.

Tisztelt Hölgyeim és Uraim!

Ez az a kép, amit Önöknek fölrajzolhattam a mai napon. Készül minden évben egy fölmérés, amely az európai népek jövőről alkotott képét próbálja rögzíteni. És itt van valami, amit magam sem tudom igazából, hogy jókedvűen vagy rosszkedvűen, de mindenképpen magunk melletti jó hírként rögzíthetnünk. Azt is meg szoktuk mindig ilyenkor kérdezni, hogy mit gondolnak az európai népek, hogy az ő gyerekeik egy jobb vagy rosszabb Európában és országban élnek-e majd, mint ahol ők? És azt kell mondanom Önöknek, hogy az összes közép-európai országban, köztük Magyarországon is az emberek ma azt gondolják, és persze a világhangulatok meg a nemzeti hangulatok is időnként fordulatot vehetnek, de ma mégis az a tény, hogy már évek óta azt gondolják, hogy az utánuk jövő nemzedék, vagyis a gyerekeink, jobb Magyarországon fognak élni, mint amilyenben mi, az ő szüleik élünk, illetve éltünk. Ez a tendencia, ez, amit magyarul reménynek nevezünk, ez a lelki jelenség a legfontosabb a politikában. Mert tarthatunk ugyan valahol, mások fönn, mi meg lejjebb, de ha mások, akik följebb vannak, azt gondolják, hogy ők rosszabbul fognak élni, abból egy teljesen más társadalom képe rajzolódik ki, mint egy szegényebb, de egyébként saját magát fölemelkedő félben, előre lépőként látó esetében. Ez egy remény. És a remény a legfontosabb az életben. És az, hogy Magyarországon ma sikerült az embereknek visszaszerezniük – nyilván a Jóisten segedelmével – azt a képességet, hogy reménykedve tudjanak nézni a jövőbe, az azt a reményt hozza magával, hogy a végén még derűsen is fognak élni a magyarok. És Széchenyinek igaza lesz, magyarnak lenni nem csak felemelő érzés lesz, hanem kifizetődő dolog is, amit ő oly nagyon hiányolt a maga életében.

Ebben a reményben, ennek a gondolatnak a jegyében köszönöm meg Önöknek a figyelmet. Köszönöm szépen, hogy eljöttek. Ideidézem utolsó mondatomként Kányádi Sándornak iránymutató szavait. Találtunk valakit, aki sem ide, sem oda nem tartozik, hanem az egész nemzeté, és tanít bennünket. Kányádi Sándor azt mondja: „Legelső a nemzet, második a család, és csak harmadsorban nézd a magad javát!”

Köszönöm megtisztelő figyelmüket!

Főtiszteletű Püspök és Főgondnok Urak! Ünneplő Közösség! Kedves Testvérek!

Egyházunk vezetői arra kértek, hogy ma szóljak Önökhöz. Bizonyára azért kérték ezt, mert helyesnek találták, hogy az ötszáz éves évforduló zárótalálkozóján a kálvinista miniszterelnök szólaljon meg a magyar kormány nevében. A hagyomány kötelez. S különösen ma, amikor napra pontosan éppen 99 éve, hogy a keresztényellenes erők meggyilkolták kimagasló református miniszterelnökünket, Tisza Istvánt. A hagyomány tiszteletén túl ez az évforduló arra is lehetőséget ad, hogy tisztázzuk, megvitassuk és rögzítsük, mit is jelent a reformáció a közügyekben, az államéletben és a nemzetépítésben. Most erről szeretnék beszélni, az idő korlátossága miatt – úgy, ahogy az előbb azt Steinbach püspök úrtól tanultam – nem magyarázom, mondom. Az embert szolgálni legalább olyan nehéz feladat a kormányzásban, mint az egyházban. Ezért vagyok személyesen is hálás minden támogatásért, amit szellemi és lelki közösségünktől, Önöktől, protestánsoktól és természetesen a katolikus testvérektől is kapunk. S azt is megtanultam az elmúlt évtizedekben, hogy ennek a támogatásnak legmagasabb rendű formája az imádság. Köszönet érte!

Az is a jó és ékes rend része, hogy ünnepünkön előbb van az istentisztelet, és csak utána következnek világi dolgaink, mert tudjuk, hogy életünket és munkánkat egy nálunk magasabb erő és magasabb hatalom határozza meg. Nem velünk kezdődött a világ, de a mi életünk kezdetén ugyanaz az isteni rendelés áll, amely megteremtette az embert, s neki helyet és időt adott. A hely számunkra a Kárpát-medence, Európa közepe. Az idő kétezer évvel Jézus Krisztus születése után, ezer évvel első királyunk döntése után, mellyel magára és népére vette a keresztséget és ötszáz évvel a keresztény hitet megújító szellemi és lelki forradalom után. Ez a mi helyünk, ez a mi időnk. Az isteni ige arra tanít minket, hogy ne a véletlent vagy a sors szeszélyét lássuk abban, hogy itt és most Magyarország élén keresztény, hitvalló kormány áll, hanem érezzük benne Isten kegyelmének megnyilvánulását. Valljuk és vállaljuk, hogy Magyarországnak a keresztényellenes internacionalista erők kormányzása után egy keresztény értékeket követni igyekvő kormányzásra van szüksége. Ebben megerősít bennünket az, hogy a magyar polgárok döntésükkel immár másodszor is felhatalmazást adtak. Hálásak vagyunk azért, hogy a nemzet összefogott, talpra állt és megerősödött. Hálásak vagyunk, hogy visszanyerte életerejét, cselekvőképességét, és visszanyerte tettvágyát is. Hálásak vagyunk, hogy sodródás helyett égtájat és csillagot választott, irányt szabott, és utat épít saját élete számára. Kiváltságnak tekintjük, hogy a Gondviselés ebben a megújulásban bennünket eszközként használt, egyházainkat, a kormányt és a magyar polgárok szabad közösségeit az egész Kárpát-medencében. Hálásan megköszönjük, hogy az isteni kegyelem gyengeségeinket és erőtlenségeinket kipótolta, hibáinkat pedig elhordozta. Isten segítségét látjuk abban is, hogy bár súlyos erők, sőt világerők ellen is sorompóba kell lépnünk, még mindig állhatunk, még mindig állunk a lábunkon. Kormányzati munkánkban Istentől rendelt felelősségünk lényegének tekintjük, hogy megőrizzük azt az életszemléletet, mely a krisztusi tanítások alapján Európát és a magyarságot naggyá tette, veszedelmekben oltalmazta, lelki, szellemi és nemzeti válságokon átsegítette.

Tisztelt Ünneplő Gyülekezet!

Nem keverjük össze hivatásunkat az egyházaink küldetésével. A mi hivatásunk az, hogy a kereszténységből kisarjadt létformákat megvédjük. Védjük az emberi méltóságot, védjük a családot, védjük a nemzetet, és védjük hitbéli közösségeinket. Számunkra ez nem feladat, hanem kötelesség, tehát hivatás, amit legjobb tudásunk szerint be kell töltenünk. Látjuk, hogy a magyarságnak és a keresztény Európának lelki és szellemi megújulásra van szüksége. Az ebből ránk eső részt szabad emberként, szabad akaratból, szabad elhatározásból vállaljuk. Az Írás arra is tanít – és ezt kormányzati tapasztalataink megerősítik –, hogy a lelket soha ne játsszuk ki a testtel szemben, az anyagi, szociális szükségleteket ne állítsuk szembe a lelki-szellemi gyarapodással. Amikor azért dolgozunk, hogy a magyarok jól éljenek, akkor arra is törekszünk, hogy szépen tudjanak élni, igazságosabban és derűsebben, gazdagabban és felemelt szívvel. A reformáció megtanított bennünket arra is, hogy a jó és szép emberi életet sose állítsuk szembe az Isten dicsőségét szolgáló élettel. Ami jó az emberi közösségnek, az dicsőíti a Teremtő és Szabadító Istent. Ami az Isten dicsőségét szolgálja, az a legjobb, sőt a legfőbb jó az embernek.

Mi nemcsak olyan jövőt akarunk, ahol mindenkinek lesz munkája, ezt már szinte el is értük, de olyat is, ahol a munka minden formája az Isten dicsőségét is szolgálja az utcasepréstől az ország kormányzásáig. Igazi Isten-tisztelet és ember-szolgálat. A körvonalak már látszanak. Hidak épülnek a Dunán, magyar egyetemek Erdélyben, több száz óvoda a Kárpát-medencében, s ma is együtt ünnepel Felvidék, Kárpátalja, Délvidék és Erdély. Látszik a békés, határok feletti nemzetegyesítés valósága. Ám az évezredes bibliai erő, mely ötszáz évvel ezelőtt olyan elsöprő lendületet vett, hogy a legkisebb magyar otthonba is eljutott, ma ad nekünk még egy feladatot. Még egy olyan feladatot, mellyel az előttünk járók sokat birkóztak, de eredményt alig értek el. Azt már tudjuk, hogy a felismert igazság szabaddá tesz. Megtapasztaltuk lelki viharokban, megpróbáltatásokban és szabadságharcainkban, de azt, hogy miképp lehet a felismert igazságot együtt maradva, és nem részekre szakadva képviselni, ezt még tanulnunk kell. A végső és nagy nemzetegyesítéshez szükség lesz arra az igazságra, amely nemcsak megszabadít, hanem egyben is tart bennünket, és nemcsak a nemzetrészeket köti össze, hanem a magyar lelkeket is.

Tisztelt Ünneplő Közösség!

Abban bízom, hogy lehet úgy ünnepelni a reformációt is, mint ami nem egy felekezetnek, rész-közösségnek az ügye, hanem sokkal inkább részt vállalás abból a közös hivatásból, mely ránk, magyarokra bízatott. Hiszen együtt harcolunk, és együtt imádkozunk azért, hogy Isten, áldd meg a magyart!

Köszönöm, hogy meghallgattak. Isten óvja Magyarországot!

Jó estét kívánok, tisztelt Hölgyeim és Uraim! Tisztelt Fekete György!

Azért gyűltünk össze, hogy kifejezzük a nemzet elismerését a magyar kultúra elszánt és kipróbált harcosának. A művésznek, a kultúrpolitikusnak, a Magyar Művészeti Akadémia kiépítőjének és őrének, aki több különleges rekorddal is büszkélkedhet. Az első, hogy bár az elmúlt években sokan és a legkülönbözőbb irányokból vették célba, mégsem találták el egyszer sem. A második, hogy valójában nem is egy, de már legalább két életműnyi munkát végzett el. Fekete György 1994-ben, azaz huszonhárom évvel ezelőtt egy teljes művészi és kultúrpolitikai életpályával a háta mögött úgy döntött, hogy nyugdíjba vonul. Békés nyugdíjas évei alatt előbb országgyűlési képviselő lett, majd a KDNP alelnöke, az elmúlt hat évben pedig felépítette Magyarország legjelentősebb kulturális intézményét, a Magyar Művészeti Akadémiát. Most ismét nyugdíjba vonul, de mi már nem hiszünk neki, hanem kíváncsian várjuk, hogy mit fog majd ezután előhúzni a tarsolyából.

Tisztelt Hölgyeim és Uraim!

Makovecz Imre mondta egyszer, hogy egy művész alkotásának a valódi értékét nem az önkifejezés adja meg, hanem a pontos közvetítése egy nyelvnek, egy kultúrának, egy hagyománynak. A művészet visszatérés a tiszta forrásokhoz, ahogy ezt például Kodály Zoltán, Bartók Béla és Kós Károly életművében is látjuk. Mert ők, akik felismerték ezt az utat, már nem az önmegvalósításra törekedtek, hanem arra, hogy fenntartsanak, megőrizzenek, és mindenki számára láthatóvá és elérhetővé tegyenek egy szellemiséget. Annak a sokszínű kultúrának az egyedülálló lelkületét, amelyet mi, magyarok hoztunk létre itt, a Kárpát-medencében. És azt hiszem, hogy ez az a pont, ahol a művészet és a kultúra átlép a politikum világába. Mert ezzel a felismeréssel azt is megértjük, hogy ennek a szellemiségnek a fenntartása és megvédése nélkül mindazt elveszíthetjük, amit ma még Európát Európává, Magyarországot pedig magyar országgá teszi.

Tisztelt Hölgyeim és Uraim!

A kultúra saját nemzeti identitásunk megőrzésének küzdőtere, és ennek az arénának Fekete György ma már igazi veteránja. És ezt a címet nem kora, hanem az általa megvívott csaták száma alapján érdemelte ki; valahogy úgy, mint Toldi Miklós. Ha végigtekintünk a pályafutásán, akkor azt látjuk, hogy mind művészetével, mind kultúrpolitikai szolgálatával a magyar kultúra szellemiségének fenntartásáért dolgozik és dolgozott. Azt szolgálta ez a küzdelem, ahogy sok-sok magyar művésszel együtt megtanult a szocializmuson belül a szocializmuson kívül élni. Ezt szolgálta, amikor a rendszerváltás után mint az Antall-kormány kulturális államtitkára létrehozta a Nemzeti Kulturális Alapot, a magyar kultúra támogatásának azóta is működő, sőt jól működő rendszerét. És végül ezt a célt szolgálta az is, hogy végül belül kiépítette a magyar kultúra csúcsintézményét, a Magyar Művészeti Akadémiát, tökéletes összhangban azzal a formával, amelyet még Makovecz Imre adott neki. Mert ahogy van ilyen intézménye a magyar tudománynak, ugyanígy a magyar kultúrának is szüksége volt rá. Ezért emeltük a Magyar Művészeti Akadémiát a Magyar Tudományos Akadémia szintjére, és ezért foglaltuk bele az Alaptörvényünkbe is.

Tisztelt Fekete György!

Kérem, fogadja el ezt a kitüntetést több évtizeden átívelő, rendkívül gazdag alkotói életműve és aktív kulturális közéleti tevékenysége, valamint a Magyar Művészeti Akadémia elnökeként a hazai kulturális élet gazdagítását elkötelezetten szolgáló munkája elismeréseként.

Jó napot kívánok, tisztelt Hölgyeim és Uraim!

Szeretnék képviselőtársamhoz, Boldog István barátomhoz csatlakozni és megerősíteni azt a véleményét, hogy ma itt semmi túlzás nincs abban, ha azt mondjuk, hogy az üzem átadása egy ipartörténeti jelentőségű pillanat Magyarország történetében. Szeretném megköszönni, hogy ennek a pillanatnak én is részese lehetek, és meghívtak ide. Ennek a gyárnak az átadása valóban egy új kezdetet jelöl az élelmiszeriparban. Az előttem szólók már elmondták, hogy mi minden kell, kellett ahhoz, hogy egy ilyen beruházás megvalósuljon. Egy dolog nem hangzott el, hogy mindennek a legelején, minden mást megelőzően kellett egy merész és tapasztalt vállalkozó, aki először mondta ki azt a mondatot, hogy ezt a vállalkozást, ezt a beruházást meg lehet valósítani. Kárpáti László úrról beszélek. Szeretném kifejezni az elismerésemet, a nagyrabecsülésemet, hiszen mindannyian csak azért lehetünk ma itt, mert amikor ez a gondolat megszületett az Ön fejében, akkor akadályokat nem ismerve, tűzön-vízen keresztül kiharcolta ennek a gyárnak a megépítési lehetőségét. Miután minden itt is egy gondolattal és egy mondattal kezdődött, ebből is látszik, hogy mindig először van az ige, és csak utána kezdődhet a munka.

Tisztelt Hölgyeim és Uraim!

Az első szó a kormány részéről a köszöneté. Szeretném megköszönni a KALL Ingredients Kft. vezetésének, dolgozóinak és mindenkinek, aki részt vett ennek az üzemnek a felépítésében, hogy ma egy ilyen remek eseménnyel ünnepelhetjük az uniós cukorkvóta kimúlását. Béke poraira! Reméljük, másfajta kvóták is hamarosan követik a példáját.

Tisztelt Hölgyeim és Uraim!

Számos tanulmány született arról, hogy ennek a kvótának – mármint a cukorkvótának – mi értelme volt. Végül is nem ritka Európában az, hogy még a döglött lóról is megpróbálják bebizonyítani, hogy csak az igazak álmát alussza. Mi itt, Magyarországon sajátos véleménnyel rendelkezünk erről a cukorkvótáról. Mi egy régi fölfogást követünk, amikor a gazdaságra gondolunk. Nekünk azt tanították, hogy gyümölcséről lehet megismerni a fát, és e szerint lehet megítélni a jó meg a rossz gazdaságpolitikát is. Az a gazdaságpolitika, amelynek a következtében gyárak zárnak be, munkahelyek szűnnek meg, és gazdák százai elveszítik a megélhetésüket, az rossz, függetlenül attól, hogy mit tanítanak az ilyen közgazdaság-politikáról az egyetemeken. És az a gazdaságpolitika, amelynek köszönhetően új üzemek épülnek, munkahelyek jönnek létre, gazdák és vállalkozók pedig beszállítói lehetőségekhez jutnak, az jó, függetlenül attól, hogy mit mondanak róla Brüsszelben, vagy éppen milyen jelzőkkel illetik a különböző elméleti szakemberek.

Ma Magyarországon gyárakat építő gazdaságpolitika működik. A cukorkvóta ránk nézve nem rossz volt, tisztelt Hölgyeim és Uraim, hanem katasztrofális. Ennek köszönhettük, hogy a rendszerváltás idején még meglévő tizenkét cukorgyárunkból végül csak egyetlenegy maradt meg. Ami pedig a legfájóbb, hogy ezeknek az üzemeknek a jelentős része még a XIX. században épült. Amit tehát nem tudott tönkretenni két világháború, a nagy gazdasági világválság és a szocialista tervgazdaság sem, azt elvitte a rendszerváltás, az uniós csatlakozás meg a cukorkvóta. A magyar cukoripar megszűnésének egy nagyon is prózai oka volt. Egyik gyár sem volt végül magyar kézben. Legyen nekünk ez tanulság: erős nemzeti ipar nélkül mindig kiszolgáltatottak leszünk. Ha baj van, akkor végül is mindig csak magunkra számíthatunk.

Tisztelt Hölgyeim és Uraim!

2017. január elseje óta a mostanival együtt 29 üzemet és gyárat adtunk át. Ez is mutatja, hogy Magyarország végre kezdi összeszedni magát. Három héttel ezelőtt egy svájci logisztikai központot, a múlt héten egy japán vállalat gumigyárát nyitottuk meg, ma pedig itt áll előttünk egy színtisztán magyar élelmiszeripari beruházás. Játszunk tehát minden hangszeren, bár azt be kell vallanunk, hogy a mi fülünknek azért ez a harmadik fajta hangja a legkedvesebb. Az elmúlt tíz hónapban megvalósult hazai és külföldi beruházások mértéke meghaladta a 450 milliárd forintot, amelyhez a kormány mintegy 40 milliárd forintnyi támogatást nyújtott, és az új létesítmények révén az elmúlt tíz hónapban 4.606 munkahely jött lére. A mai napon pedig azért jöttünk ide, mert nem kisebb dolog, mint a rendszerváltás utáni időszak legnagyobb élelmiszeripari beruházása valósult meg itt, Tiszapüspökiben, amihez egyébként a közöttünk lévő polgármester úrnak is szívből gratulálok. A számok önmagukért beszélnek.

Pár évvel ezelőtt itt még csak egy kukoricatábla volt. Ma egy 160 millió euróból felépült modern üzem áll, mintegy négyszázötven-ötszáz új munkahely jön így létre, és további 750 embert foglalkoztatnak közvetetten az igénybe vett szolgáltatásokon keresztül. A gyár várható éves árbevétele 55 milliárd forint lesz, és ennek 80 százaléka európai piacokról fog származni. Az Eximbank becslései szerint – aminek vezetője szintén itt van körünkben – az üzem tevékenysége mintegy 185 milliárd forinttal növeli a nemzeti összterméket. És még egy elképesztő számot hadd zúdítsak Önökre: 530 ezer tonna kukoricát fognak itt feldolgozni, ami azt jelenti, hogy ez a gyár nemcsak az egyik legmodernebb lesz, de a legnagyobb termelőkapacitással rendelkező gyárak közé is tartozni fog Európában, és mindezt úgy, hogy olyan tiszta technológiával dolgozzák fel a kukoricát, amely során hulladék alig vagy egyáltalán nem keletkezik.

Tisztelt Hölgyeim és Uraim!

Magyarország újraiparosítása ezzel az üzemmel egy mérföldkőhöz érkezett, és ennek különös jelentőséget ad, hogy ez a beruházás éppen az élelmiszeriparban valósul meg. Magyarországon ma 217 ezer honfitársunk él a mezőgazdaságból, ami fontos szám, mert azt mutatja, hogy hat év alatt 25 százalékkal növekedett az ágazatban dolgozók száma. Közülük pedig sokan termelnek kukoricát, és ebben Magyarország ma erős középhatalomnak számít. Ennek a gyárnak a megnyitásával azt is kifejezzük, hogy Magyarország most már teljes jogú résztvevőként száll be a világ kukoricaversenyébe. Kemény munka vár ránk, igazi nehézfiúk vannak a pályán. A kukoricát legnagyobb mennyiségben az Egyesült Államok termeli, őket Ukrajna, Kína, Brazília, majd az Európai Unió 28 tagállama követi. Magyarország a 2,9 millió tonna átlagos kukoricakivitelével Franciaország után a második legnagyobb exportőr az Európai Unióban. 2015-ben például a kukoricakivitelünk meghaladta a 4,4 millió tonnát, ami azt jelzi, hogy egy kedvező évjárat esetén is kivittük a teljes magyar össztermelés felét. Magyarországnak azonban nem ez az érdeke. Magyarországnak az az érdeke, hogy a hazai feldolgozóipar és állattenyésztés a mostaninál jóval nagyobb mennyiséget használjon fel belföldön. A stratégiai nemzetgazdasági szándék tehát az, hogy az alapanyagexportot magas feldolgozottságú, jelentős hozzáadott értékű termékekkel váltsuk föl. Ezen a területen eddig úgy álltunk, mint egy olyan ország, amely kiviszi a vasércet, pedig technikai fejlettsége és tudása szerint akár Mercedest is szállíthatna. Ez a jövő stratégiája, és ennek a stratégiának avatjuk ma itt az egyik első és talán legfontosabb pillérét. Ez az izocukor üzem ugyanis élelmiszeripari alapanyagokat, cukor- és keményítő termékeket, magas minőségű, gyógyszer és étkezési alkoholt, valamint takarmány alapanyagokat állít elő, termékei jelentős hányadát pedig a külföldi piacokon fogja majd értékesíteni.

Tisztelt Hölgyeim és Uraim!

Összefoglalóan azt mondhatom Önöknek, hogy Magyarország ma ismét egy nagy korszak kapujában áll. Szokták a magyar gazdaságtörténet aranykoraként emlegetni a kiegyezés és az I. világháború közötti éveket. Akkor a gazdasági növekedés évente 2,9-3,3 százalékkal nőtt. Magyarország 2013-ban egy ilyen növekedési pályára állt. Igaz, hogy az 43 évig tartott, mi pedig még csak az ötödik esztendőben vagyunk, de miért ne hihetnénk azt, hogyha jól csináljuk, akkor ki fog ez is tartani legalább 43 esztendeig.

Tisztelt Hölgyeim és Uraim!

Egy ilyen beruházáshoz és egy ilyen gyárhoz világszínvonalú beruházókra, vállalkozókra és világszínvonalú munkásokra is szükségünk van. Nekem meggyőződésem, hogy Magyarország legnagyobb ereje éppen a világszínvonalon teljesítő munkásainkban van. Világszínvonalú technológiát, világszínvonalú gyárat nem lehet gyenge vagy közepes képességű munkásokkal üzemeltetni, és nekünk – mint a példa is mutatja – vannak világszínvonalú munkásaink, szakembereink és mérnökeink. És erre mi, magyarok büszkék lehetünk. A munkások mellett persze szükségünk lesz majd új Ganz Ábrahámokra meg Zsolnay Vilmosokra, az ő bátorságukra és versenyszellemükre, olyan vállalkozókra, akik képesek olyan termékeket gyártani, amelyekkel be tudtak törni eleik a külföldi piacokra is, akik így hírnevet szereztek egykoron Magyarországnak. Nekem meggyőződésem, hogy ez az üzem méltó folytatója lesz a korábbi nagy hagyományoknak. Végzetül mindezek után szeretném még egyszer megköszönni mindenkinek a munkáját, amely lehetővé tette, hogy ez a világszínvonalú beruházás ilyen rövid idő alatt, rekordgyorsasággal megvalósuljon. A vállalat vezetőinek és dolgozóinak sok erőt, jó egészséget és sok sikert kívánok!

Isten éltesse mindannyiukat!

